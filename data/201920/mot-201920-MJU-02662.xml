<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201920-MJU-02662">
  <teiHeader>
    <fileDesc>
      <titleStmt>
        <title>Levande hav och rent vatten</title>
        <author corresp="i-7bVDjZpV72vdnYhJ8phHuW">av Louise Meijer m.fl. (M)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2019/20:2662 av Louise Meijer m.fl. (M)</title>
          <idno type="rdwebb">H7022662</idno>
          <rs type="number">2662</rs>
          <orgName type="comitteeAbbreviation">MJU</orgName>
          <ref type="dokument_url_text">http://data.riksdagen.se/dokument/H7022662/text</ref>
          <ref type="dokument_url_html">http://data.riksdagen.se/dokument/H7022662</ref>
          <ref type="dokumentstatus_url_xml">http://data.riksdagen.se/dokumentstatus/H7022662</ref>
          <ref type="docx">http://data.riksdagen.se/fil/DA66C2BC-49FF-4234-BBFC-9563F4942423</ref>
          <ref type="pdf">http://data.riksdagen.se/fil/CEB42628-27D2-4A6D-9AA4-C73866EAF462</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-7bVDjZpV72vdnYhJ8phHuW</idno>
            <name>Louise Meijer</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="man">
            <idno>i-MDmz3BZyW3T2P9Tp6bvsBM</idno>
            <name>John Widegren</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="woman">
            <idno>i-Q1WPoNtt1578KMfEZ5TLkK</idno>
            <name>Betty Malmberg</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="woman">
            <idno>i-DGTHVhbApAq9J741uJW2uT</idno>
            <name>Marléne Lund Kopparklint</name>
            <state type="partyAffiliation" ref="Q110843">
              <desc>M</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-GEfgpgFGCtnqebn2Z3LQE9" type="signed"/>
        <correspContext corresp="i-GEfgpgFGCtnqebn2Z3LQE9">
          <note type="signatory" corresp="i-7bVDjZpV72vdnYhJ8phHuW"/>
          <note type="signatory" corresp="i-MDmz3BZyW3T2P9Tp6bvsBM"/>
          <note type="signatory" corresp="i-Q1WPoNtt1578KMfEZ5TLkK"/>
          <note type="signatory" corresp="i-DGTHVhbApAq9J741uJW2uT"/>
        </correspContext>
        <correspAction xml:id="i-JKb9ZwVpZEZLRbhSQ84K5q" type="submitted">
          <date when="2019-10-03"/>
          <time when="11:52:10"/>
        </correspAction>
        <correspAction xml:id="i-Kt8Q1WSu9r6MPDBdKv3v2e" type="reviewed">
          <date when="2019-10-03"/>
          <time when="13:11:53"/>
        </correspAction>
        <correspAction xml:id="i-DYf4i79qYMQvAJWCukG5gH" type="referred">
          <date when="2019-10-11"/>
        </correspAction>
        <correspAction xml:id="i-UkvHNfD3xzPBmtpWtioCyG" type="assigned">
          <date when="2020-07-14"/>
          <time when="14:57:35"/>
        </correspAction>
        <correspContext corresp="i-UkvHNfD3xzPBmtpWtioCyG">
          <ref type="assignedTo">Miljö- och jordbruksutskottet</ref>
        </correspContext>
        <correspAction xml:id="i-PtBNbNPXQnBWhSGLznX5Se" type="behandlas_i"/>
        <correspContext corresp="i-PtBNbNPXQnBWhSGLznX5Se">
          <ref type="uppgift">2019/20:MJU11</ref>
          <ref type="ref_dok_id">H701MJU11</ref>
          <ref type="ref_dok_typ">bet</ref>
          <ref type="ref_dok_rm">2019/20</ref>
          <ref type="ref_dok_bet">MJU11</ref>
          <ref type="ref_dok_titel">Vattenvård</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-KmPDdiaPivyvd9ZrEvd1Ux" type="behandlas_i"/>
        <correspContext corresp="i-KmPDdiaPivyvd9ZrEvd1Ux">
          <ref type="uppgift">2019/20:MJU1</ref>
          <ref type="ref_dok_id">H701MJU1</ref>
          <ref type="ref_dok_typ">bet</ref>
          <ref type="ref_dok_rm">2019/20</ref>
          <ref type="ref_dok_bet">MJU1</ref>
          <ref type="ref_dok_titel">Utgiftsområde 20 Allmän miljö- och naturvård</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-AM2KgT5oGVefyugW4sFXPY" type="behandlas_i"/>
        <correspContext corresp="i-AM2KgT5oGVefyugW4sFXPY">
          <ref type="uppgift">2019/20:MJU10</ref>
          <ref type="ref_dok_id">H701MJU10</ref>
          <ref type="ref_dok_typ">bet</ref>
          <ref type="ref_dok_rm">2019/20</ref>
          <ref type="ref_dok_bet">MJU10</ref>
          <ref type="ref_dok_titel">Vattenvård</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-5yd8boaGkbtmwMQhRejpYx" type="behandlas_i"/>
        <correspContext corresp="i-5yd8boaGkbtmwMQhRejpYx">
          <ref type="uppgift">2019/20:CU15</ref>
          <ref type="ref_dok_id">H701CU15</ref>
          <ref type="ref_dok_typ">bet</ref>
          <ref type="ref_dok_rm">2019/20</ref>
          <ref type="ref_dok_bet">CU15</ref>
          <ref type="ref_dok_titel">Hushållningen med mark- och vattenområden</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-N9pdVtU7sQAzyPwaVsXCRg" type="behandlas_i"/>
        <correspContext corresp="i-N9pdVtU7sQAzyPwaVsXCRg">
          <ref type="uppgift">2019/20:TU8</ref>
          <ref type="ref_dok_id">H701TU8</ref>
          <ref type="ref_dok_typ">bet</ref>
          <ref type="ref_dok_rm">2019/20</ref>
          <ref type="ref_dok_bet">TU8</ref>
          <ref type="ref_dok_titel">Sjöfartsfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-JAHZTHy85zKzNwFS3mg6hi" type="behandlas_i"/>
        <correspContext corresp="i-JAHZTHy85zKzNwFS3mg6hi">
          <ref type="uppgift">2019/20:MJU13</ref>
          <ref type="ref_dok_id">H701MJU13</ref>
          <ref type="ref_dok_typ">bet</ref>
          <ref type="ref_dok_rm">2019/20</ref>
          <ref type="ref_dok_bet">MJU13</ref>
          <ref type="ref_dok_titel">Cirkulär ekonomi</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-4eNFc6vG4QEqpx8XdvnMpw" type="behandlas_i"/>
        <correspContext corresp="i-4eNFc6vG4QEqpx8XdvnMpw">
          <ref type="uppgift">2019/20:MJU15</ref>
          <ref type="ref_dok_id">H701MJU15</ref>
          <ref type="ref_dok_typ">bet</ref>
          <ref type="ref_dok_rm">2019/20</ref>
          <ref type="ref_dok_bet">MJU15</ref>
          <ref type="ref_dok_titel">Naturvård och biologisk mångfald</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div xml:id="i-9aJQUEXJCxneXWiqtEr23Z" type="motHeader">
        <div xml:id="i-F8jRYStYaP4APNJgngiQGu" type="motTitle">
          Motion till riksdagen 2019/20:2662 av Louise Meijer m.fl. (M)
          Levande hav och rent vatten
        </div>
      </div>
      <div xml:id="i-8Zccguf6JxYaeU4T8S6Fmj" type="motBody">
        <div xml:id="i-6UtywyJgVATUshWi7vxFzE" type="motProposal" subtype="förslag">
          <head xml:id="i-QJsLeMDRoDify74nkf5EMS">
            Förslag till riksdagsbeslut
          </head>
          <list xml:id="i-LjPk57GZML6EA1RYGbZvzz" style="ol">
            <item xml:id="i-UXkEFddSRUeRErtHkZwYJZ">
              Riksdagen ställer sig bakom det som anförs i motionen om stöd
              till investeringar i avancerad vattenreningsteknik för att avskilja
              bl.a. läkemedelsrester och mikroplaster och tillkännager detta
              för regeringen.
            </item>
            <item xml:id="i-TwMu756FH5ZUbDtzFADjb7">
              Riksdagen ställer sig bakom det som anförs i motionen om att
              Havs- och vattenmyndigheten (HaV) ska få i uppdrag att kartlägga
              och utarbeta vägledning för arbetet med förorenade områden i vatten
              och tillkännager detta för regeringen.
            </item>
            <item xml:id="i-EnMbUzauKfqqDxSju4yFE4">
              Riksdagen ställer sig bakom det som anförs i motionen om att
              olika miljömyndigheter ska samordna och samverka kring insamling
              och hantering av verksamhets- och forskningsdata och tillkännager
              detta för regeringen.
            </item>
            <item xml:id="i-LdFrm4tfy2FWHbDFvWvVje">
              Riksdagen ställer sig bakom det som anförs i motionen om att
              prioritera bland de överlappande och ibland motstridiga mål som
              rör den akvatiska miljön och tillkännager detta för regeringen.
            </item>
            <item xml:id="i-HQLJJpwSfJbeyX4oPc19Y8">
              Riksdagen ställer sig bakom det som anförs i motionen om att
              LOVA-stödet breddas till att även gälla åtgärder som syftar till
              att minska problemen med marint skräp samt mikroskräp och tillkännager
              detta för regeringen.
            </item>
            <item xml:id="i-jNi9f4WY74HXrbd9wApQG">
              Riksdagen ställer sig bakom det som anförs i motionen om att
              Sverige ska vara pådrivande i internationella samarbeten för havsmiljöfrågor
              samt lägga särskilt fokus på arbetet med att minska mängden marint
              skräp och tillkännager detta för regeringen.
            </item>
            <item xml:id="i-B4RdpKLeSX55hW994oNjaR">
              Riksdagen ställer sig bakom det som anförs i motionen om vikten
              av att fortsätta prioritera arbetet mot övergödning i Östersjön
              och tillkännager detta för regeringen.
            </item>
            <item xml:id="i-J7wgjHnxAxAEEoDfHEewFJ">
              Riksdagen ställer sig bakom det som anförs i motionen om att
              prioritera forskning om klimatförändringarnas påverkan på den
              marina miljön samt den biologiska mångfalden i våra hav och vatten
              och tillkännager detta för regeringen.
            </item>
            <item xml:id="i-EDCNxJLJcnSqFTAxgfp7xb">
              Riksdagen ställer sig bakom det som anförs i motionen om att
              vidta åtgärder för att trygga dricksvattenförsörjningen och ha
              beredskap mot torka och tillkännager detta för regeringen.
            </item>
            <item xml:id="i-TDh6tKbRLFQf1yHC29HjTu">
              Riksdagen ställer sig bakom det som anförs i motionen om att
              vattenskyddsområden bör kunna utformas på olika sätt för att bättre
              ta hänsyn till lokala förutsättningar och tillkännager detta för
              regeringen.
            </item>
            <item xml:id="i-6PfU1d3aLhnELdAw2JN17e">
              Riksdagen ställer sig bakom det som anförs i motionen om att
              se över miljöbalken för att förtydliga ansvarsfördelningen vid
              oljesanering och tillkännager detta för regeringen.
            </item>
            <item xml:id="i-JYSzyj2ZX4AbeYmbdxQPaw">
              Riksdagen ställer sig bakom det som anförs i motionen om att
              kostnaden för att åtgärda enskilda avlopp måste vara skälig och
              stå i rimlig proportion till den miljövinst som uppnås och tillkännager
              detta för regeringen.
            </item>
            <item xml:id="i-Gqu3TUags6kAhi9Zgz7xSd">
              Riksdagen ställer sig bakom det som anförs i motionen om att
              upprätta en plan för att nå de fastslagna målen för skydd av marina
              områden och tillkännager detta för regeringen.
            </item>
            <item xml:id="i-2Q4ieJBQny15V7Vd53MpAZ">
              Riksdagen ställer sig bakom det som anförs i motionen om att
              verka för att ändra fartygsrutter för att undvika sjöfart i särskilt
              känsliga områden och tillkännager detta för regeringen.
            </item>
            <item xml:id="i-84BRB5PUwBvy2LoRvWgEJR">
              Riksdagen ställer sig bakom det som anförs i motionen om att
              Sverige bör driva på utvecklingen inom Helcom och Ospar för att
              skydda den marina miljön i Östersjön och Nordostatlanten och tillkännager
              detta för regeringen.
            </item>
            <item xml:id="i-tV7hbzTmf1tzBbEjLGQ8a">
              Riksdagen ställer sig bakom det som anförs i motionen om att
              förstärka det gemensamma Östersjösamarbetet och tillkännager detta
              för regeringen.
            </item>
            <item xml:id="i-S22CWx4WeaBPtP1EjLEgAm">
              Riksdagen ställer sig bakom det som anförs i motionen om Formas
              och forskning inom den akvatiska miljön kopplad till biologisk
              mångfald och tillkännager detta för regeringen.
            </item>
            <item xml:id="i-XBgt5Pr17wCUyQJnH1JAh7">
              Riksdagen ställer sig bakom det som anförs i motionen om att
              göra en översyn av regelverken kopplade till strandfodring och
              tillkännager detta för regeringen.
            </item>
          </list>
        </div>
        <div xml:id="i-A4qsNVKiZXQE9FbvfhLAup" type="motContent">
          <head xml:id="i-Ep3dpMBg6WVD4czkN6pPMT" type="h1">
            Motivering
          </head>
          <p xml:id="i-FzqCHjj76Cd3d9x5Hnhkhb">
            Sverige är till stor del omgivet av hav och har en lång kustlinje.
            För oss är havet en stor tillgång. Havet ger oss livsmedel såsom
            fisk och skaldjur, möjligheter att transportera varor och personer
            samt möjligheter till rekreation. I hav, sjöar och vattendrag
            finns dessutom en stor del av jordens biologiska mångfald.
          </p>
          <p xml:id="i-6zpAbEzxd13nNuBknPmxFF">
            Flera av ekosystemen som återfinns i vattenmiljö är mycket känsliga.
            Samtidigt utsätts hav, sjöar och vattendrag idag för enorma påfrestningar.
            En del havsområden är kraftigt trafikerade, vilket exempelvis
            leder till fysisk påfrestning på miljön. Andra typer av påfrestningar
            inkluderar övergödning, utfiskning, försurning och klimatför­ändringar
            som värmer upp världshaven. Att kemikalier släpps ut i våra sjöar
            och vattendrag är också ett stort problem, liksom förekomsten
            av marint skräp.
          </p>
          <p xml:id="i-MAZ5eCMoaRKuwBu6fuja8B">
            Sveriges havs- och vattenmiljö är fortsatt ett prioriterat politikområde
            för Modera­terna. Under alliansregeringen gjordes flera viktiga
            framsteg. Bland annat togs ett samlat grepp om havs- och vattenpolitiken
            genom inrättandet av Havs- och vattenmyn­digheten (HaV) år 2011.
            Moderaterna vill ge HaV i uppdrag att kartlägga förorenade områden
            i vatten och därefter utarbeta vägledning för att åtgärda problemen.
          </p>
          <p xml:id="i-56yLpBFWZvF5qe7ASCxE4G">
            Sverige fick sin första marina nationalpark år 2009. Som första
            land i EU införde Sverige ett förbud mot fosfater i tvätt- och
            rengöringsmedel, och samma förbud har nu även införts i övriga
            EU-länder. För att stödja lokala åtgärder för en bättre havsmiljö
            införde alliansregeringen sommaren 2009 ett särskilt stöd till
            lokala vattenvårdsåtgärder, LOVA-stödet.
          </p>
          <p xml:id="i-Q9aPCp6cARQTDM7qqxQi5T">
            LOVA-stöd kan sökas hos länsstyrelsen och går framför allt till
            kommuner, före­ningar och andra ideella organisationer. Stödet
            är avsett att framför allt stödja åtgärder som minskar belastningen
            av näringsämnena fosfor och kväve, vilka bidrar till övergöd­ning
            av våra hav. Just övergödning anses vara ett av de allra största
            problemen i Öster­sjön. LOVA-stödet kan även ges till åtgärder
            för säkrare hantering av fritidsbåtsbottnar i syfte att minimera
            spridning av miljöfarliga ämnen till vattenmiljön. Stödet är mycket
            uppskattat och har bidragit till att stimulera kreativa och kostnadseffektiva
            initiativ.
          </p>
          <p xml:id="i-2vJmPgjt5RZrYxzAiiyugH">
            I dag är det svårt för de flesta avloppsreningsverk att bryta
            ned rester av läkemedel och ta hand om mikroplaster och andra
            farliga ämnen. Det leder till en skadlig påverkan på miljön, våra
            hav och vatten. Moderaterna satsade tillsammans med Kristdemokra­terna
            i budgeten för 2019 på att stödja investeringar i avancerad reningsteknik,
            i syfte att avskilja bland annat läkemedelsrester och mikroplaster.
            Det är en satsning som vi vill fortsätta och vi förväntar oss
            att regeringen tar krafttag mot detta i överensstämmelse med riksdagens
            tillkännagivande.
          </p>
          <p xml:id="i-PAd2RUfPC8hjDDeKhPb9Vg">
            För att effektivisera arbetet med levande och hav och rent vatten
            behöver relevanta miljömyndigheter i ökad grad samordna och samverka
            kring sin insamling och hante­ring av verksamhets- och forskningsdata.
            I dag är uppgifterna inte alltid möjliga att överföra digitalt
            mellan myndigheter utan måste många gånger matas in manuellt.
            Detta leder till onödiga kostnader och effektivitetsförluster.
          </p>
          <p xml:id="i-XDAYhaXuBrdtoSPvA5cWwa">
            Samma sak gäller för de mål som finns för den akvatiska miljön.
            Det behövs tydli­gare prioriteringar mellan de ibland överlappande
            och ibland motstridiga mål som har ställts upp.
          </p>
          <head xml:id="i-5uywHFCQkf8bxXjmsFaw7C" type="h2">
            Minska mängden marint skräp
          </head>
          <p xml:id="i-Jfdt3ypuy3Rtoibw3Vhzq5">
            Marint skräp har blivit ett allt större problem. 5–13 miljoner
            ton skräp hamnar i våra hav varje år. Det får allvarliga konsekvenser
            för såväl djur som människa. Den största andelen av det marina
            skräpet utgörs av plastavfall som naturen inte klarar av att omhänderta.
            Istället bryts plasten ner till mikropartiklar, så kallad mikroplast.
            Dessa partiklar är i sig ofta giftiga och fungerar dessutom som
            magneter för andra miljögifter. Partiklarna äts av bland annat
            plankton som i sin tur äts av fisk och skaldjur och fort­sätter
            på så sätt uppåt i näringskedjan tills vi människor får i oss
            plasten. Det innebär ett allvarligt hot mot allt liv i haven.
            Mer än en miljon fåglar och 100 000 däggdjur dör varje år världen
            över efter att ha fastnat i eller ätit plast som de hittat i havet.
            Värst drabbat i Sverige är västkusten, där stora mängder avfall
            flyter upp på land. De drabbade kommunerna tar stort ansvar, vilket
            är både krävande och mycket kostsamt. Det marina skräpet är dessutom
            ett stort problem för såväl boende som det lokala näringslivet,
            inte minst för fisket och turistnäringen.
          </p>
          <p xml:id="i-M7mngBerS8phRaajyRAsYx">
            Idag vilar ansvaret för att omhänderta det marina skräpet på
            kommunerna, men vi i Moderaterna anser att bättre stöd bör ges
            både till berörda kommuner och till de många frivilliga initiativ
            som tas i arbetet mot det marina skräpet. Därför bör LOVA-stödet
            breddas till att även gälla åtgärder som syftar till att minska
            problemen med marint skräp samt mikroskräp. Konkret kan detta
            exempelvis innebära stöd till lokala strandstädningsinitiativ,
            kommunala samverkansprojekt och framtagandet av lokala åtgärdsplaner
            för att minska tillförseln av mikroplaster till våra hav.
          </p>
          <p xml:id="i-LpV9mN2MBnUQqU5ApYhSZq">
            Åtgärder för att minska det marina skräpet behöver vidtas nationellt,
            men även på EU-nivå och internationellt. Mycket av det marina
            skräpet flyter i land i Sverige på grund av vårt geografiska läge
            och vår långa kustlinje. Det innebär att Sverige tar en stor del
            av notan för att minska det marina skräpet, trots att det främst
            härrör från andra länder. Därför bör regeringen vara pådrivande
            för att kostnaderna för det marina skräpet fördelas mer rättvist
            inom EU och internationellt.
          </p>
          <head xml:id="i-3RBsD7nKyaRqsXxSuC3Kj3" type="h2">
            Övergödning
          </head>
          <p xml:id="i-3SrQXCyBJbkWQoEY6Yxq9t">
            Stora delar av landets sjöar, vattendrag och havsområden har
            fortsatta problem med övergödning. Fosfor och kväve är näringsämnen
            som visserligen förekommer naturligt i miljön, men till följd
            av mänsklig aktivitet kan halten av dessa näringsämnen öka kraftigt
            och orsaka övergödning. Näringsämnena kan nå miljön via utsläpp
            av kväve­oxider till luft från exempelvis biltrafik, sjöfart eller
            kraftverk eller genom läckage från jordbruket samt via utsläpp
            från avloppsreningsverk och industrier. De åtgärder som hittills
            har vidtagits för att minska utsläppen av näringsämnen har gett
            resultat. Även om läckaget av näringsämnen exempelvis från det
            svenska jordbruket kraftigt har minskat så finns näringsämnena
            kvar under lång tid. Dessutom sker fortfarande omfattande tillförsel
            från andra Östersjöländer. Övergödningen är därför fortfarande
            ett stort problem, och redan utsläppta näringsämnen skapar eftersläpning
            i motåtgärderna. Fler än hälften av världens största områden med
            döda bottnar finns i Östersjön, på en sammanlagd yta större än
            Danmark. I Moderaternas och Kristdemokraternas budget för 2019
            förstärkte vi LOVA-bidragen för att minska övergödningen och vi
            vill fortsätta att prioritera det arbetet också nästa år. Insatserna
            får effekt och halterna av fosfor och kväve går långsamt ner,
            vilket innebär att Östersjön långsamt håller på att friskna till.
            Nu är det helt avgörande att regeringen fortsätter att prioritera
            arbetet mot övergödning för att den positiva utvecklingen ska
            hålla i sig.
          </p>
          <p xml:id="i-CnwNPu2pJbVVGqrmucNUhX">
            För att minska övergödningen krävs internationellt samarbete
            med lokala åtgärder. Alla utsläppskällor måste minska och för
            att nå detta mål krävs gemensamma ansträng­ningar. Därför är det
            glädjande att samtliga länder runt Östersjön genom Helcoms Baltic
            Sea Action Plan har åtagit sig att till 2021 minska utsläppen
            av näringsämnen. För att Sverige ska kunna bidra till minskade
            utsläpp bör LOVA-bidraget, som har visat sig vara en effektiv
            åtgärd, fortsätta. LOVA har redan stimulerat många positiva miljöåt­gärder,
            såsom förbättring av avlopp, båtbottentvätt och sugtömningsstationer
            för fritidsbåtar. Fler insatser behövs också för att minska mängden
            syrefria bottnar, vilka uppstår till följd av övergödning.
          </p>
          <p xml:id="i-ExC9uP9G34HE9U2cVN3jce">
            Att värna och etablera nya våtmarker är av stor vikt för att
            gynna biologisk mångfald och för att minska övergödning. I synnerhet
            hjälper det till att rena bort kväve men det bidrar också till
            inlagring av grundvatten. Ytterligare en åtgärd som visat sig
            vara effektiv, framförallt på den svenska västkusten, är musselodlingar.
            Musslorna filtrerar vattnet i kustområden och när de sedan skördas
            avlägsnas kväve och fosfor ur havs­miljön. För att förenkla etableringen
            av bland annat musselodlingar bör en översyn av strandskyddsreglerna
            genomföras, och vi förväntar oss att regeringen snarast agerar
            på det tillkännagivande angående strandskyddet som riksdagen redan
            gett regeringen. Förutsättningarna för algplanteringar bör också
            vara goda.
          </p>
          <head xml:id="i-MwUXXf8mweGdxU48kPuqiZ" type="h2">
            Försurning och klimatförändringar
          </head>
          <p xml:id="i-3mDzr6HRTbVJpe3TcdS3T6">
            Försurning av sjöar och vattendrag har länge varit ett känt miljöproblem.
            I kraftigt försurade sjöar påverkas känsliga djur och växter som
            inte kan anpassa sig till de nya förhållandena. Värst drabbat
            är sydvästra Sverige inklusive Blekinge och Örebro län, där nästan
            hälften av alla sjöar var försurade år 2010. Dessbättre har andelen
            försurade sjöar i Sverige minskat över tid, från 17 procent år
            1990 till 10 procent år 2010. Den positiva trenden beror delvis
            på att utsläppen av svavel och kväve har minskat kraftigt i Europa
            under de senaste 25 åren. Nedfallet av försurande svavel har till
            exempel minskat med 80 procent under perioden, och minskningen
            har varit störst i Sydsverige. Dessutom har försurade sjöar under
            flera år behandlats med kalk för att höja pH-värdet, med goda
            resultat.
          </p>
          <p xml:id="i-2mwFzuwVdSKWHLmYKpjuVp">
            Däremot ser vi nu en ökning av försurade hav. Det beror på att
            halten av koldioxid i atmosfären ökar. När koldioxid löses i havsvatten
            bildas kolsyra, vilket leder till att pH-värdet sjunker och haven
            blir surare. FN:s klimatpanel, Intergovernmental Panel on Climate
            Change (IPCC), konstaterar att världshaven har tagit upp 30 procent
            av koldioxidutsläppen orsakade av människan.
          </p>
          <p xml:id="i-XAmvjJC5tGZXbxpFpJYE6B">
            Försurningen av världshaven förväntas få stora konsekvenser för
            marina organismer, ekosystem och den biologiska mångfalden. Forskare
            varnar för att exempelvis korallre­ven, som utgör mycket känsliga
            ekosystem, kommer att påverkas negativt av att pH-värdet i vattnet
            sjunker. Eftersom försurningen av världshaven är ett relativt
            nyupptäckt problem finns inte tillräckligt mycket forskning på
            hur den kommer att påverka marina ekosystem.
          </p>
          <p xml:id="i-4Sy3byk5nqFWxUoLMmvt52">
            Moderaterna föreslår därför ett fortsatt stöd till Formas för
            mer forskning kring den marina miljön och den biologiska mångfalden
            i våra hav och vatten.
          </p>
          <head xml:id="i-EgpGDz1THaZEzRK6e4LJ2N" type="h2">
            Säkert dricksvatten
          </head>
          <p xml:id="i-E9rWtY8Ah1XDmSeQUjjLf3">
            I Sverige förväntar vi oss rent vatten och säkert dricksvatten.
            Vattnet är en av våra absolut viktigaste resurser. Redan nu förekommer
            exempelvis läkemedelsrester och andra kemikalier i våra vattendrag.
            Därför är det avgörande att vi kontinuerligt skaffar oss mer kunskap
            om hur dessa ämnen påverkar både människa och miljö. För att minimera
            mängden bevisat skadliga ämnen som når naturen via vårt avloppsvatten
            krävs både förebyggande insatser, så kallade uppströmsåtgärder,
            som rening av vatten, så kallade nedströmsåtgärder.
          </p>
          <p xml:id="i-Y365P43jYHuhkXqHrN9mZz">
            Alliansregeringen gjorde viktiga satsningar på att främja avancerad
            rening av avloppsvatten i syfte att långsiktigt trygga vårt dricksvatten
            och säkerställa att det är fritt från skadliga halter av läkemedelsrester
            och andra svårbehandlade föroreningar. Proble­men med kemikalier
            i dricksvattnet blir bara större, och nuvarande regering bör därför
            vidta åtgärder för att hejda utvecklingen. Moderaterna vill därför
            även fortsatt prioritera att utöka den verksamhet Havs- och vattenmyndigheten
            utför idag för att möjliggöra fler projekt för avancerad vattenrening.
          </p>
          <p xml:id="i-2a2tB2fGZMDQLQ93uZKHAk">
            Alliansregeringen tillsatte Dricksvattenutredningen år 2013 i
            syfte att identifiera potentiella utmaningar för att säkra den
            svenska dricksvattenförsörjningen. Utredning­ens slutbetänkande
            presenterades år 2016. Där lyftes flera frågor kopplade till exempel­vis
            krisberedskap, underhåll av infrastruktur för dricksvatten, arbetet
            med vattenskydds­områden samt statlig styrning, regionalisering
            och mellankommunal samverkan. Utredningen poängterade också att
            ett säkert försörjningssystem för dricksvatten är en förutsättning
            för att samhället ska kunna fungera. Därför bör regeringen med
            stöd av Dricksvattenutredningen vidta åtgärder för att trygga
            den svenska dricksvatten­försörjningen på både kort och lång sikt.
          </p>
          <p xml:id="i-2q4aHktmTSrRskgGZtdYbG">
            I budgeten för 2019 föreslog Moderaterna och Kristdemokraterna
            ett nytt stöd till lokala initiativ och investering i ny teknik
            och för medfinansiering av åtgärder för att trygga tillgången
            till vatten och för att motverka effekter av torka. Åtgärderna
            kan omfatta inventering av befintliga vattentäkter, nya brunnar
            och vattensnål teknik, men även långsiktiga åtgärder som vattenverk,
            anläggning av vattenmagasin och våtmarker. Den här satsningen
            vill Moderaterna fortsätta.
          </p>
          <p xml:id="i-CKrY87BqzmzGXWxoQ9mCwi">
            Sverige ska även i fortsättningen ha säkert vatten av god kvalitet.
            I de områden där dricksvattentäkter finns ska skyddet av täkterna
            vara anpassat till de lokala förhållan­dena. Ett vattenskyddsområdes
            förutsättningar och riskbild varierar av naturliga orsaker beroende
            på var i landet området är beläget och vilka närliggande verksamheter
            som finns. Vi anser därför att det bör finnas flexibilitet i utformningen
            av olika vatten­skyddsområden. Regeringen bör vidta åtgärder så
            att vattenskyddsområden kan utformas på olika sätt för att bättre
            ta hänsyn till lokala förutsättningar och risker.
          </p>
          <head xml:id="i-CCe8ArqbQ2znwrXevUaHKT" type="h2">
            Tydliggör ansvaret vid oljeutsläpp
          </head>
          <p xml:id="i-3in37aBsSLUDQJfcNHXKjh">
            När en allvarlig händelse som ett oljeutsläpp inträffar måste
            ansvarsfördelningen vara tydlig, och respektive aktörs roll och
            uppgifter bör vara väl definierade. Enligt miljölag­stiftningen
            vilar ansvaret för att vidta avhjälpande insatser på verksamhetsutövaren.
            I samband med ett oljeutsläpp så är det i normalfallet det ansvariga
            rederiet som är att betrakta som verksamhetsutövaren. Det kan
            dock ta tid att juridiskt klargöra ansvarsför­hållandet, om det
            över huvud taget är möjligt. Av miljöhänsyn kan dock saneringsar­betet
            självfallet inte invänta långdragna juridiska processer. Därför
            har praxis blivit att kommunen tar ansvar för saneringen, trots
            att den enligt lagstiftningen bör genomföras av verksamhetsutövaren.
            Tidigare utredningar har även visat att det är oklart vilken typ
            av stöd kommunerna kan förvänta sig av berörda myndigheter såsom
            Myndigheten för samhällsskydd och beredskap (MSB) och Havs- och
            vattenmyndigheten (HaV). Därför bör regeringen se över miljöbalken
            i syfte att förtydliga ansvaret för oljesanering så att saneringsarbeten
            kan påbörjas snarast möjligt.
          </p>
          <head xml:id="i-NswnaH7cB8KVSL75se6XZ9" type="h2">
            Särskilt känsliga ekosystem
          </head>
          <p xml:id="i-MovaEJJzfibQiCRyee2VZ8">
            Vissa områden i världens hav är hemvist åt särskilt känsliga
            ekosystem, och en del av dessa områden är därför skyddade. Det
            finns flera olika sorters skydd, exempelvis natur­reservat, nationalparker
            och Natura 2000-områden. Beroende på vilken skyddsform ett område
            har gäller olika föreskrifter. För att minska påfrestningen på
            de marina skydds­områdena bör regeringen verka för att fartygsrutter
            i sådana områden ändras i större utsträckning än i dagsläget.
            Dessutom bör regeringen verka för att det i marina naturre­servat
            upprättas planer för att säkerställa att de mål som sätts för
            reservaten faktiskt bevakas och uppnås. Moderaterna är positiva
            till att planerna kan ske genom så kallad samförvaltning som vid
            Koster.
          </p>
          <p xml:id="i-CSUZJ244QD9sUZgMShXZDn">
            I samhället finns för närvarande ett relativt stort fokus på
            enskilda avlopp. Reger­ingen framförde till exempel i maj 2017
            att de vill öka takten i att åtgärda och byta ut dåliga avlopp.
            Men det finns flera viktiga aspekter som måste vägas in då det
            gäller enskilda avlopp och som regeringen borde ta ad notam.
          </p>
          <p xml:id="i-BqWix85BMkN4xf6tDsSuNp">
            Uppskattningsvis finns det cirka 900 000 avlopp i Sverige som
            inte är kopplade till ett kommunalt va-nät. 300 000 av dessa bedöms
            vara i stort behov av ny rening. Kostnaden för att åtgärda ett
            enda av de avloppen är hög och ligger i häradet 70 000–150 000
            kronor. Om vi räknar med att de 300 000 avloppen renoveras till
            en kostnad av 70 000 kronor vardera blir det totala beloppet 21
            miljarder kronor. Det är således ansen­liga belopp. Nyttan för
            miljön motsvarar dock på inga sätt de enorma kostnaderna. Enligt
            beräkningar som HaV har sammanställt utgör de enskilda avloppen
            en fosfor­belastning på i storleksordningen 6 procent. Det blir
            därmed lätt absurt om staten sätter regler som tvingar enskilda
            fastighetsägare att investera minst 21 miljarder kronor för en
            miljöpåverkan som endast utgör 6 procent. Därför bör det finnas
            ett skälighetskrav där kostnaden för att åtgärda enskilda avlopp
            måste stå i rimlig proportion till den miljövinst som uppnås.
          </p>
          <head xml:id="i-PGap4y8PcFunnHqnktpMVC" type="h2">
            Stranderosion och strandfodring
          </head>
          <p xml:id="i-XSixyBfBVmcuz7egieKevT">
            Stranderosion är nednötning och transport av landmassor ut i
            havet, och den innebär i vissa fall förlust av land, byggnader
            och infrastruktur. Det kan leda till enorma kostnader både för
            samhället som helhet och för drabbade privatpersoner. Stora och
            unika naturvärden riskerar att förstöras och den för kustkommunerna
            viktiga turist­näringen hotas. I Sverige har framför allt områden
            i Skåne, Blekinge, Småland och Halland drabbats. Stranderosionen
            har till stor del naturliga förklaringar och kustlinjen förändras
            ständigt, men mänskliga aktiviteter kan rubba jämvikten mellan
            naturliga processer och bidra till att erosionsskadorna blir större
            än de annars skulle ha varit.
          </p>
          <p xml:id="i-87EAxnQA7xeoDwfKtWFvRv">
            För att motverka stranderosion finns möjlighet att återföra sand
            som erosionen tagit med sig från stränderna ut till havs. Metoden
            kallas strandfodring och används flitigt i övriga Europa och Nordamerika.
            Den har hög miljöhänsyn och bör självfallet också kunna användas
            i Sverige. Att få tillstånd för strandfodring är dock komplicerat,
            framförallt på grund av den dubbla miljöprövningen som sker både
            mot miljöbalken och mot lagen (1966:314) om kontinentalsockeln.
            Lagstiftningen är utformad så att olika myndigheter och departement
            behandlar olika delar av en ansökan om strandfodring, men tyvärr
            saknas ett övergripande samordningsansvar. Det går inte heller
            att hitta en röd tråd i olika berörda myndigheters bedömningar.
            Om samtliga myndigheter ändå skulle vara överens och miljödomstolen
            ger sitt tillstånd skall regeringen i slutändan pröva hela projektet
            mot lagen om kontinentalsockeln. Regeringen överprövar således
            miljödomstolens beslut. Detta förfarande är inte långsiktigt hållbart.
            Därför bör regeringen genomföra en översyn för att säkerställa
            att antalet inblandade instanser minskas och att hanteringen effektiviseras
            vid ansökan om strandfodring. Det finns också skäl för regeringen
            att överväga att ge lämplig statlig myndighet ett övergripande
            ansvar att hantera frågan om stranderosion, eftersom frågan kan
            anses vara av nationellt intresse och därför inte enbart är en
            kommunal fråga.
          </p>
          <head xml:id="i-MkZDQVstkyDrYwXmskuzT8" type="h2">
            Internationellt samarbete
          </head>
          <p xml:id="i-KuZfGqHyVyPcmpayzKBHwp">
            Havet är vår gemensamma angelägenhet; varken en kommun eller
            ett land kan ensamt hantera problemen som exempelvis marint skräp
            och försurning ger upphov till. Haven påverkas av alla som på
            olika sätt använder dem. För en god och livskraftig havsmiljö
            krävs, precis som i många andra miljöfrågor, internationellt samarbete.
          </p>
          <p xml:id="i-UWWgjFuxeMQnWCZY4SZqT">
            Östersjöländernas miljöministrar och EU-kommissionen beslutade
            2007 att inom ramen för Helcom (Helsingforskommissionen) fastställa
            en gemensam åtgärdsplan, Baltic Sea Action Plan (BSAP), för Östersjön,
            Öresund och Kattegatt. Målet för planen är att nå god ekologisk
            status till år 2021. Helcom presenterade sommaren 2017 en rapport
            som utvärderade Östersjöns status under perioden 2011–2015. Rapporten
            visade bland annat att 95 procent av Östersjöområdet fortfarande
            lider av övergödning. Även förhöjda nivåer av farliga ämnen pekades
            ut som ett nyckelproblem. Det är nödvändigt att förbättra det
            gemensamma Östersjösamarbetet. Redan förra året förstärkte vi
            det regionala arbetet i Östersjön, men också i Västerhavet för
            att minska miljöpåverkan från sjöfarten, minska övergödningen
            och nedskräpningen samt förekomsten av mikroplaster. Den satsningen
            måste fortsätta.
          </p>
          <p xml:id="i-WaEU5e1yGMYxiCEFPzncQf">
            Inom den regionala havsmiljökonventionen för Nordostatlanten,
            Ospar, antogs 2014 en regional åtgärdsplan avseende marint skräp,
            och inom Helcom antogs en motsva­rande plan under 2015. Vidare
            ska även EU anta en åtgärdsplan som ett led igenom­förandet av
            EU:s havsmiljödirektiv. Det är viktigt att Sverige prioriterar
            arbetet i dessa sammanhang för att minska övergödningen, det marina
            skräpet och genomförandet av EU:s havsmiljödirektiv, så som riksdagen
            har uppmanat regeringen att göra i ett till­kännagivande. Internationella
            samarbeten är en förutsättning för att på riktigt få bukt med
            miljöproblemen, såväl i hav och luft som på land.
          </p>
          <p xml:id="i-M35SHCJihyrbvuXVBMtkVw">
            Även EU utgör en viktig del i havsmiljöarbetet. Genom framför
            allt ramdirektivet för vatten, havsmiljödirektivet, havsplaneringsdirektivet,
            badvattendirektivet, nitrat­direktivet, avloppsvattendirektivet
            och art- och habitatdirektivet har man fastställt kvalitetskrav
            som ska uppnås i EU, tillsammans med begränsningar och skyddsåtgärder.
          </p>
        </div>
        <div xml:id="i-DWWntTsh9AmkmpCXsQouLy" type="motSignatures">
          <list xml:id="i-WD6nTQxEXqVL46Ba8EYRiX">
            <item xml:id="i-6QuCLiJ6a9fQ9n2ouVH525" who="i-7bVDjZpV72vdnYhJ8phHuW">
              Louise Meijer (M)
            </item>
            <item xml:id="i-cLNmdcayH5KuZ2RVsppPu" who="i-MDmz3BZyW3T2P9Tp6bvsBM">
              John Widegren (M)
            </item>
            <item xml:id="i-WSitmTQat6FVwm1Jgnz1o4" who="i-Q1WPoNtt1578KMfEZ5TLkK">
              Betty Malmberg (M)
            </item>
            <item xml:id="i-LmtiDQtbQpdRcYDJt5XmQD" who="i-DGTHVhbApAq9J741uJW2uT">
              Marléne Lund Kopparklint (M)
            </item>
          </list>
        </div>
      </div>
    </body>
  </text>
</TEI>
