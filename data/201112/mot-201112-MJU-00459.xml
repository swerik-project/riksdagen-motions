<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201112-MJU-00459">
  <teiHeader>
    <fileDesc>
      <titleStmt>
        <title>Ett aktivt klimatarbete</title>
        <author corresp="i-VRHymVx7EsX48sg7b5qmpS">av Jan Lindholm (MP)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Ett aktivt klimatarbete</title>
          <idno type="rdwebb">GZ02MJ459</idno>
          <rs type="number">MJ459</rs>
          <orgName type="comitteeAbbreviation">MJU</orgName>
          <ref type="dokument_url_text">http://data.riksdagen.se/dokument/GZ02MJ459/text</ref>
          <ref type="dokument_url_html">http://data.riksdagen.se/dokument/GZ02MJ459</ref>
          <ref type="dokumentstatus_url_xml">http://data.riksdagen.se/dokumentstatus/GZ02MJ459</ref>
          <ref type="doc">http://data.riksdagen.se/fil/406591B6-F337-4F7C-ACCD-198DDD682950</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-VRHymVx7EsX48sg7b5qmpS</idno>
            <name>Jan Lindholm</name>
            <state type="partyAffiliation" ref="Q213451">
              <desc>MP</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-F5ae2NhxD5APf9nvhZgJr9" type="signed"/>
        <correspContext corresp="i-F5ae2NhxD5APf9nvhZgJr9">
          <note type="signatory" corresp="i-VRHymVx7EsX48sg7b5qmpS"/>
        </correspContext>
        <correspAction type="numbering" xml:id="i-HJksDuEF9mYxbAyK7LgdYy">
          <date when="2011-10-10"/>
        </correspAction>
        <correspAction type="submission" xml:id="i-CSDq1xHx7atFBqMcue2cFa">
          <date when="2011-10-05"/>
        </correspAction>
        <correspAction type="transfer" xml:id="i-7cMwHd9qNYhWH5VijC82SX">
          <date when="2011-10-05"/>
        </correspAction>
        <correspAction type="assigned" xml:id="i-KaHYwtnieTJ77dufNGXgV6"/>
        <correspContext corresp="i-KaHYwtnieTJ77dufNGXgV6">
          <ref type="assignedTo">Miljö- och jordbruksutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motHeader"/>
      <div type="motBody">
        <div type="motProposal" subtype="förslag">
          <head xml:id="i-BM3sgq5ftCSXq9fwsG6ufB">
            Förslag till riksdagsbeslut
          </head>
          <list style="ol">
            <item xml:id="i-WutnBEujtHGbHW41j3P3XT">
              Riksdagen tillkännager för regeringen som sin mening vad som
              anförs i motionen om behovet av en förnyelse av sådan forsknings-
              och kunskapsutveckling som möter behovet av att byta inriktning
              från tillväxt till insikt om vad en begränsad planet innebär.
            </item>
            <item xml:id="i-JBJ3dv7JC2kQhgrXqfJxbe">
              Riksdagen tillkännager för regeringen som sin mening vad som
              anförs i motionen om Sveriges ansvar att genom internationellt
              arbete förebygga möjliga konflikter på grund av migration med
              ursprung i klimatrelaterade miljöförändringar. 1
            </item>
            <item xml:id="i-PD9nuzNDczxL1MqnEua43r">
              Riksdagen tillkännager för regeringen som sin mening vad som
              anförs i motionen om behovet av att styra statliga resurser för
              exempelvis forskning, utveckling, försvar och infrastruktur till
              ett mer aktivt arbete för att motverka ökningen av halten av koldioxid
              i atmosfären.
            </item>
            <item xml:id="i-WPWZqJkHtxX3aPooAnN1tc">
              Riksdagen tillkännager för regeringen som sin mening vad som
              anförs i motionen om att förbereda samhället för de förändringar
              av miljön och de därmed sammanhängande förutsättningarna för vår
              försörjning som klimatförändringen innebär. 2
            </item>
            <item xml:id="i-XbtHZ8aSrWSNwuxvZjoWeL">
              Riksdagen tillkännager för regeringen som sin mening vad som
              anförs i motionen om ansvaret för att statligt ägda bolags investeringar
              bidrar till att minska utsläppen av koldioxid till atmosfären.
              3
            </item>
          </list>
          <p xml:id="i-5KwiWsa32aTBkgYwFfTLAn">
            1 Yrkande 2 hänvisat till UU.
          </p>
          <p xml:id="i-XuBAbMYUBRzC39v8egoz8t">
            2 Yrkande 4 hänvisat till FöU.
          </p>
          <p xml:id="i-JReL6JiZoXCzHhTeVCe4Xj">
            3 Yrkande 5 hänvisat till NU.
          </p>
        </div>
        <div type="motContent">
          <head type="h1" xml:id="i-YWrnPq9f34SoEDSE8XZPAc">
            Bakgrund
          </head>
          <p xml:id="i-55TeUJgeUeR1DG5xLq1txa">
            För 150 år sedan var koldioxidhalten i det globala lufthavet
            ca 282 ppmv, dvs. av en miljon liter luft utgjorde 282 liter koldioxid.
            Genom förbränning av fossila bränslen, dvs. kol, olja och fossilgas,
            samt omfattande skogsavverkningar har vi människor sedan dess
            höjt lufthavets koldioxidhalt så att den nu är 390 ppmv. Med nuvarande
            utsläpp fortsätter halten att stiga med åtminstone 2 ppmv per
            år.
          </p>
          <p xml:id="i-JDPVQhNyjFxLRpDi3UZAjn">
            Denna förändring om ca 100 ppmv motsvarar den förändring i atmosfärens
            koldioxidhalt som har kunnat uppmätas i isprover från de fyra
            senaste istiderna, fast då åt andra hållet, alltså en lägre nivå.
            Förenklat kan man alltså säga: ca 180 ppmv under istider, ca 280
            ppmv under mellanistider och nu ca 380 ppmv under vad då? Man
            får gå mycket långt tillbaka i jordens historia för att hitta
            säkra bevis på en sådan nivå. Det är en orsak till att det är
            så oroande.
          </p>
          <p xml:id="i-2HTpz9JZRc3FdVJ9ko2eXY">
            Med allt högre halter av växthusgaser, av vilka koldioxiden är
            den dominerande, tilltar det vi kallar för växthuseffekt. Utstrålningen
            av energi från jorden minskar mer än instrålningen, vilket gör
            att jordens medeltemperatur långsamt stiger. Temperaturförändringen
            sker emellertid långsammare än förändringen av växthusgaser, vilket
            innebär att den atmosfär vi redan har på jorden motsvaras av en
            betydligt högre temperatur än den nuvarande. Detta innebär att
            även om ökningen av växthusgaser totalt skulle upphöra kommer
            temperaturen att fortsätta att stiga under många år innan de systemvillkor
            infaller då avkylning och uppvärmning åter är i balans.
          </p>
          <p xml:id="i-CAZ2D8HwuMT1xspmpy1veh">
            Medeltemperaturen vid jordytan är nu 0,7 grader Celsius högre
            än den var under förindustriell tid eller innan människan började
            använda fossil energi i större omfattning. Redan denna ganska
            måttliga temperaturhöjning har gett påtagliga effekter, t.ex.
            att havsytan stigit med nära åtta centimeter under perioden 19612003,
            och att stora delar av Arktis som tidigare varit täckt av is under
            sommaren numera består av öppet vatten i stället. Den förändringen
            innebär att en mindre del av solinstrålningen under sommaren reflekteras
            tillbaka mot himlen och att en större del av energin från solen
            absorberas i vattnet. Avsmältning av is skapar på så sätt en accelererande
            avsmältningstakt.
          </p>
          <p xml:id="i-WnFt2Hy3x3uNsSj26WViCc">
            Den redan utsläppta mängden växthusgaser innebär att jordens
            medeltemperatur, som redan påpekats, kommer att fortsätta öka.
            Ökningen uppskattas under detta århundrade att leda till en temperaturhöjning
            på 1,1 grader i förhållande till temperaturen under förindustriell
            tid. Det är alltså effekten av redan skedda utsläpp utan hänsyn
            tagen till eventuella tipping points eller indirekta effekter
            som exempelvis den förändrade albedoeffekten som beskrivits ovan
            när isytor blir mörka havsytor under en tid av året. Ett annat
            exempel på albedoeffekt som inte ingår i kalkylerna är alla de
            vattenkylda kärnkraftverk som håller stora havsytor isfria under
            vinterhalvåret när de egentligen skulle vara istäckta och reflektera
            solinstrålningen. Områden med stor befolkningskoncentration ger
            samma effekt om än i mindre omfattning.
          </p>
          <p xml:id="i-FtABrdoyn4rLfi9ijq36bP">
            Till denna temperaturhöjning ska alltså sedan läggas effekten
            av alla de utsläpp av växthusgaser som pågår och som kommer att
            pågå under många år trots alla ansträngningar att minska utsläppen
            av klimatpåverkande gaser.
          </p>
          <p xml:id="i-5fMorSpRz9nu485cR1BR3S">
            FN:s klimatpanel IPCC har i sina prognoser redovisat en vetenskaplig
            osäkerhet i de bedömningar den gör, vilka även ligger till grund
            för de olika scenarier den presenterar i sina rapporter. Löpande
            uppföljningar framförallt av havs- och landbaserade isars avsmältning
            tycks dock visa på att den verkliga utvecklingen snarast ligger
            i närheten av det minst önskvärda av de beskrivna alternativen
            i IPCC:s rapporter. Nya forskarrön antyder att även det värsta
            alternativet IPCC anger kan vara en underskattning av med vilken
            hastighet klimatförändringen i verkligheten sker.
          </p>
          <p xml:id="i-535Lz89VdP1Kwkuy3GtjXF">
            Det nya fenomenet på de grönländska glaciärerna, att avsmältningen
            går så snabbt att det smälta vattnet inte hinner rinna undan utan
            bildar enorma sommarsjöar ovanpå glaciärerna ibland med sammanbindande
            vattendrag, är något så nytt att forskningen inte kan uttala sig
            om betydelsen av detta för den hastighet med vilken nedsmältningen
            sker. Klart är dock att detta nya fenomen påverkar albedoeffekten
            för de berörda ytorna. När dessa sjöar hastigt töms på grund av
            att vattnet hittat en väg ut genom isen så sker enligt forskare
            även rörelser i hela glaciärer, vilket även det kan bidra till
            okända effekter.
          </p>
          <p xml:id="i-TBG5Y8QRKMkMB6CQwa1r9N">
            EU har ställt upp målet att medeltemperaturhöjningen måste begränsas
            till plus 2 grader Celsius. Vetenskapliga rådet för klimatfrågor
            accepterade i sin underlagsrapport till Klimatberedningen, Vetenskapligt
            underlag för klimatpolitiken (Miljövårdsberedningens rapport 2007:03),
            att EU:s tvågradersmål är en rimlig utgångspunkt för utsläppsminskande
            åtgärder, men det går inte att utesluta att även lägre temperaturökningar
            ger allvarliga effekter. Rådet framhöll samtidigt att för att
            tvågradersmålet sannolikt ska klaras, behöver koncentrationen
            [av växthusgaser i atmosfären] stabiliseras på en nivå om cirka
            400 ppmv CO2e samt att vid en stabilisering på 450 ppmv CO2e är
            det en betydande risk att vi inte klarar tvågradersmålet.
          </p>
          <p xml:id="i-S5u8Zq2mcyR7DrSB6DBKKF">
            Man bör lägga märke till den reservation som Vetenskapliga rådet
            gör, nämligen att det går inte att utesluta att även lägre temperaturökningar
            [än 2 grader Celsius] ger allvarliga effekter. För denna farhåga
            finns sedan några år stöd från en växande skara vetenskapsmän.
            Man varnar: risken är stor att jorden som vi känner den inte tål
            mer än högst 350 ppmv CO2e i lufthavet (exempelvis i uttalande
            från Tällberg forum).
          </p>
          <p xml:id="i-RRaDSdEqRJqGtgNab9NxQY">
            Till detta kan läggas att det möte som genomfördes i februari
            2009 med en stor del av värl­dens klimatforskare i Köpenhamn antyder
            att situationen är mycket allvarligare än vi föreställde oss för
            bara ett par år sedan. Risken är stor att klimatförändringarna
            snart kommer att förstärka sig själva och därmed förvärra situationen
            ytterligare, i form av plötsliga, oförutsedda förändringar.
          </p>
          <p xml:id="i-8jnxWVCvcTywHzFoAbUKht">
            I några remissyttranden över Klimatberedningens betänkande har
            nödvändigheten av att få ner CO2e-halten till högst 350 ppmv påpekats.
            Regeringen torde även utifrån andra källor vara väl medveten om
            allvaret i frågan men har i proposition 2008/09:162 valt att bortse
            från detta. Regeringen borde i sitt förslag till riksdagen ha
            satt upp som mål att svensk klimatpolitik bör bidra till att koncentrationen
            av växthusgaser i atmosfären på lång sikt stabiliseras på en nivå
            om högst 350 miljondelar per volymenhet koldioxid­ekvivalenter
            (ppmv CO2e).
          </p>
          <p xml:id="i-13LQR9NfKxz8WMZmL4zZTm">
            Självklart innebär även en nivå på 350 ppmv CO2e på lång sikt
            en annan planet än den människan utvecklats på och anpassats till.
            Vilka konsekvenser det på sikt innebär för människans möjligheter
            att skapa goda livsbetingelser är naturligtvis omöjligt att ha
            en uppfattning om. Under det senaste året har smittspridning på
            ett nytt sätt blivit en av de stora frågor man diskuterar som
            konsekvens av det nya klimatet.
          </p>
          <p xml:id="i-8Ad6igLfwPiRgWGXp5C5o">
            Den faktiska koncentrationen av den dominerande växthusgasen
            koldioxid är, som nämndes inledningsvis, för närvarande 387 ppmv
            CO2, och ökar dessutom, eftersom den klimatpolitik som förs idag
            inte innebär att CO2-halten minskar. De nuvarande åtgärderna,
            och de som diskuteras, kan i bästa fall innebära att ökningstakten
            minskar.
          </p>
          <p xml:id="i-TdDWGSHWmxCRHLwRnAiVsv">
            De förändringar som krävs är betydligt mer omfattande än de som
            världens ledare misslyckades att enas om vid FN-toppmötet i Köpenhamn.
            FN-mötet i Cancún i Mexiko blev inte heller den tidpunkt vid vilken
            världens ledare kom att förmå sig att ta utmaningen från klimatförändringarna
            på allvar. Det är med andra ord hög tid att frågan om den globala
            klimatförändringen och vad vi kan göra för att minimera dess negativa
            effekter diskuteras och hanteras på ett mer ansvarsfullt sätt.
          </p>
          <head type="h1" xml:id="i-DmGgc6f2iwaCZz7Hv8ZekR">
            Problemförnekelse ett hinder
          </head>
          <p xml:id="i-3AeEtR3PQ8bpxYBex8Ls5y">
            Även om tiden är knapp så behövs det naturligtvis mer kunskaper,
            men då inte enbart kunskaper av naturvetenskaplig karaktär utan
            även i stor utsträckning av social och beteendevetenskaplig karaktär.
            Även om FN:s klimatpanel IPCC i huvudsak beskriver klimatfrågan
            som en naturvetenskaplig problematik så är de politiska åtgärder
            som måste vidtas inte enbart åtgärder som styr tekniska villkor
            och fysiska frågor.
          </p>
          <p xml:id="i-MMgXu4Acab4GJ8Et63bKzh">
            Den grundläggande orsaken till det mänskliga bidraget till klimatförändringen
            har egentligen sitt ursprung i det vi beskriver som tillväxt.
            Tillväxt är emellertid ett svårt begrepp som dessutom i den västerländska
            civilisationen har fått en nästan religiös innebörd. Tillväxt
            har under lång tid betraktats som lösningen på nästan alla problem.
            Förmodligen är det på grund av brist på bättre modeller för utveckling
            som världens ledare och ledande opinionsbildare än idag, trots
            de uppenbara problem tillväxt skapar, krampaktigt håller fast
            vid tillväxt som lösningen på alla problem.
          </p>
          <p xml:id="i-UBmdhbaCWTNApLzMwM4co7">
            Många anser sig ha fått en djupare insikt kring att vi faktiskt
            bara har en jord att leva av när de första gången såg jorden fotograferad
            från rymden, men den insikten tycks för de flesta inte sitta särskilt
            djupt. Att jorden har gränser för hur mycket den kan leverera
            av nyttor som exempelvis ekosystemtjänster och lagrade ändliga
            råvaror för oss människor har nog väldigt få klarat av att fullt
            ut ta till sig. Någon annan förklaring till att det närmast är
            tabubelagt att tala om överbefolkning har jag svårt att se. Trots
            att Worldwatch Institute i sin årliga rapport State of the world
            tydligt beskriver hur marginalerna minskar på område efter område
            så tycks de flesta välja att blunda för fakta.
          </p>
          <p xml:id="i-SCAfzmAF1nQikDq3FJryhw">
            Som exempel kan bara nämnas att dricksvattenfrågan är central
            för välfärden. Många fossila vattenresurser är redan tömda, många
            grundvattenresurser är förstörda och glaciärerna som utgör vattenmagasin
            för en stor del av jordens befolkning krymper nu i alarmerande
            takt. Många insjöar krymper samtidigt som vårt behov av vatten
            av hög kvalitet hela tiden ökar. Ett annat exempel är att proteinresursen
            i våra hav och vattendrag är hotad av ett omfattande överuttag.
            Närmare 80 procent av alla bestånd av fisk är så hårt beskattade
            att de hotas av utrotning.
          </p>
          <head type="h1" xml:id="i-XhcDG8pK1hebcAHhkUyBaW">
            Nödvändigt att våga tänka nytt
          </head>
          <p xml:id="i-Y2VUJYDLN3HKLE7QqJes8U">
            Att hantera klimatfrågan framgångsrikt kräver därför en mängd
            olika åtgärder som bl.a. berör tillväxtfrågorna. För att förstå
            det så måste man verkligen inse att ekosystemen hänger ihop och
            att vi är beroende av helheten. Människan ägnar sig hela tiden
            åt suboptimering, vilket i verkligheten är ett oerhört slöseri.
          </p>
          <p xml:id="i-PUghQz9NtnecG7n9CVAPgT">
            När vi ser det som ett hot mot världsekonomin att konsumtionen
            sjunker så är det alltså något allvarligt fel med vår samlade
            kunskap. När ökad konsumtion på samma sätt ses som en lösning
            på världsproblemen är det lika obegripligt. En politik mot tillväxt
            i traditionell bemärkelse borde vara det världens ledare diskuterade
            i stället för en politik för ökad takt i utvinningen av allt mer
            svårtillgängliga och sinande ändliga råvaror på väg mot den slutgiltiga
            systemkollapsen.
          </p>
          <p xml:id="i-8zfAdJ3iiLP5RF6Jp5S7jW">
            Det finns naturligtvis inga vare sig enkla eller färdiga svar
            på hur en ny färdriktning för mänsklighetens fortsatta utveckling
            kan se ut. Människan kräver till sin natur utveckling så frågan
            är inte om vi ska sluta utvecklas eller inte utan hur vi kan fortsätta
            göra det inom de ramar som vår jord ställer. I den diskussionen
            ryms inte utveckling i form av traditionell tillväxt utan här
            krävs nya målbilder för utveckling.
          </p>
          <p xml:id="i-EtFrFYsPzwVyHznYpiWCSA">
            För att klara det krävs till att börja med att vi vågar tänka
            annorlunda än utefter det spår som lett oss till den vägs ände
            vi närmar oss i allt snabbare takt. Riksdagen bör därför ge regeringen
            till känna att resurser för forskning och kunskapsutveckling i
            betydande utsträckning även måste styras mot områden som handlar
            om hur mänskligheten ska klara av även de sociala och beteendemässiga
            svårigheter det innebär att ställa om vårt tänkande från kortsiktig
            utplundring till verklig insikt av vad en begränsad planet innebär.
            Rimligt är att sådan forskning tillåts ha en kritisk syn på ständig
            tillväxt. Detta uttrycks i motionens första hemställanspunkt.
          </p>
          <head type="h1" xml:id="i-TX3TXsawuqVaJxTKn7nSpp">
            Klimatmigration ett möjligt konflikthot
          </head>
          <p xml:id="i-GnDpBaWMXn6F13NJ3CAwix">
            Enligt uppskattningar bl.a. från Röda Korset finns det idag ca
            20 miljoner s.k. klimatmigranter, människor som på grund av att
            deras möjligheter till försörjning i hemtrakterna har upphört
            när klimatet förändrats söker nya platser för försörjning. Det
            handlar både om långsamma förändringar som torka, försaltning,
            jordflykt och ökenspridning och om de förändringar av tv-mässigt
            bevakningsintresse som oftast blir mer omtalade, som översvämningar,
            orkaner och skred.
          </p>
          <p xml:id="i-R9JC4epP5mXifPCVHq4pC8">
            Klimatmigration är en snabbt växande problematik. Det är lätt
            att andra konflikter blossar upp där klimatmigrationen ökar. Strider
            om vatten och jord kan i värsta fall leda till allvarliga, på
            gränsen till militära, konflikter.
          </p>
          <p xml:id="i-C8voVvAnQg1XFYfJBoBCWp">
            Nordiska rådet har på mitt förslag antagit en uppmaning till
            samtliga nordiska länder att i de internationella fora där så
            är möjligt lyfta behovet av att tidigt hitta lösningar för hur
            denna nya massomflyttning skall hanteras för att undvika onödiga
            internationella konflikter.
          </p>
          <p xml:id="i-KaY3bPNw5xnVRr3EeRhbVj">
            Det framkommer ofta i debatter kring dessa frågor att det finns
            en rädsla för att en diskussion om klimatmigration skulle kunna
            innebära att andra flyktingrättsliga frågor skulle kunna försvagas.
            Det är självklart en problematik som måste hanteras och inte utgöra
            ett motiv till att blunda för frågan om klimatmigration.
          </p>
          <p xml:id="i-36dRfSLV6HW1bN5MGcq3As">
            När klimatförändringen krymper marginalerna för oss människor
            blir det allt viktigare att vi lyckas undvika onödiga belastningar
            på resursbasen och på ekosystemen som t.ex. krig och skövling.
            Enkelt uttryckt kan man säga att människor som migrerar måste
            få tillgång till nytt land för bosättning och livsmedelsproduktion
            som ger möjligheter till hållbart bruk. Om migration startar en
            kortsiktig skövling av marginella marker som inte tål de tryck
            migrationen innebär så blir resultatet tyvärr bara en acceleration
            av en destruktiv utveckling.
          </p>
          <p xml:id="i-KYtEL8QSExcvnh7Y1dp6E9">
            För att länder som inte dränks, inte torkar bort, inte blåser
            bort och inte får sina åkrar försaltade eller på andra sätt får
            sina försörjningsmöjligheter allvarligt försämrade på grund av
            det nya klimatet ska kunna erbjuda livsutrymme åt nya innevånare
            krävs ett stort mått av internationell solidaritet och en mycket
            långsiktig planering. Hundratals miljoner människor kommer inte
            att kunna lösa sina problem inom gränserna för sina ursprungliga
            hemländer, utan migration på grund av klimatförändringar kommer
            att innebära migration över både landgränser och kontinenter.
            Vi ser redan idag tydliga spår av detta i migrationen från Afrika
            till Europa. Vi måste se detta som en möjlighet och inte som ett
            problem för att lyckas hantera frågan på ett framsynt sätt.
          </p>
          <p xml:id="i-5hHAF2Z8UDG75tWcDdrChu">
            Regeringen bör mot bakgrund av det anförda prioritera arbetet
            med att förebygga möjliga konflikter på grund av migration med
            ursprung i klimatrelaterade miljöförändringar ,vilket uttrycks
            i motionens andra hemställanspunkt.
          </p>
          <head type="h1" xml:id="i-SoNSirzfKtQCqCbxdv9XSU">
            Mycket måste även göras genast
          </head>
          <p xml:id="i-3RcEUNdXBHQrfc1h4zJJCD">
            För att minimera framtida problem och underlätta för Sverige
            att sträcka ut en stor hand till alla dem som drabbas är det viktigt
            att det materiella i vårt eget samhälle inriktas på att klara
            av de förändringar av miljön som ett nytt klimat innebär. Det
            handlar då om att nederbörden kommer mer oregelbundet även i vårt
            land, att torkan kan bli besvärligare under sommarhalvåret, att
            mindre av vinternederbörden kommer att falla som snö utan i ökad
            utsträckning som regn, att vindstyrkorna blir större och mycket
            därutöver som finns redovisat i Klimat- och sårbarhetsutredningens
            slutbetänkande (SOU 2007:60).
          </p>
          <p xml:id="i-KHRDeYrtMBuzV1pto5k3zk">
            Om alla förslag som behöver bearbetas skulle omnämnas i motionen
            skulle den troligen bli omöjlig att hantera. För att inte hamna
            i den situationen blir det nu en mycket kortfattad avslutande
            argumentation för de tre återstående förslagen till beslut i motionen.
          </p>
          <p xml:id="i-MyAMTJajY8J1y5JYE3uphs">
            Regeringen har det yttersta ansvaret för ett mycket stort antal
            verksamheter i vårt land. Regeringen har även möjligheter att
            styra inriktningen i många fristående verksamheter, möjlighet
            att påverka inriktningen av forskning på våra universitet, möjlighet
            att ändra villkor för myndigheter, företag och enskilda. Genom
            ägardirektiv styr man även ett stort antal viktiga företag.
          </p>
          <p xml:id="i-XwZBPQnKdyhNSeWkCn442L">
            Staten bör föregå med gott exempel och i alla de situationer
            där det finns möjlighet att direkt och indirekt påverka kräva
            att de verksamheter man har inflytande över prioriterar arbetet
            med att minska klimatpåverkan och arbetar med förebyggande anpassning
            som en del i sitt utvecklingsarbete.
          </p>
          <p xml:id="i-3pgNjTLLRyGueJQwkopoiB">
            Detta måste gälla alla verksamheter från forskningen och utbildningen
            till Försvarsmaktens sätt att arbeta och prioriteringen av investeringar
            i infrastruktur. Detta förslag formuleras genom hemställanspunkt
            3 och 4 i motionen.
          </p>
          <p xml:id="i-AsTccuZ18kaSvZPM2UE3q3">
            Detta bör särskilt gälla de bolag där staten har ett majoritetsägande.
            Det bör exempelvis innebära att inte en enda krona av Vattenfalls
            investeringar kan användas för inköp av redan existerande ålderdomlig
            energiteknik. Varje krona bör investeras i ny långsiktigt hållbar
            energiteknik även om det kortsiktigt inte är företagsekonomiskt
            lönsamt. Posten borde omedelbart sluta använda fossilberoende
            fordon och de statliga fastighetsbolagen Akademiska hus, Vasakronan
            och Vasallen borde snarast investera för att bli nettoleverantörer
            av elektricitet och värme ut på el- och fjärrvärmenäten i sin
            omgivning.
          </p>
          <p xml:id="i-KEPHKL6BNyYTuVwfZE8pjZ">
            För att särskilt understryka betydelsen av ett aktivt statligt
            agerande i de berörda bolagen bör riksdagen med en särskild formulering
            betona regeringens ansvar för att helägda bolag inte tillåts agera
            i strid med de överordnade mål riksdagen satt upp för klimatarbetet,
            vilket formuleras som ett krav riksdagen bör ställa i hemställanspunkt
            5.
          </p>
        </div>
        <div type="motSignatures">
          <list>
            <item xml:id="i-VD1LPXDitJAvtbk46dLUU3">
              Jan Lindholm (MP)
            </item>
          </list>
        </div>
      </div>
    </body>
  </text>
</TEI>
