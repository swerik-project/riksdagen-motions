<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201011-KrU-00230">
  <teiHeader>
    <fileDesc>
      <titleStmt>
        <title>Kirunasvenskarna</title>
        <author corresp="i-XcAqMe3ntVBboWUxqACfz">av Gunnar Andrén (FP)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Kirunasvenskarna</title>
          <idno type="rdwebb">GY02Kr230</idno>
          <rs type="number">Kr230</rs>
          <orgName type="comitteeAbbreviation">KrU</orgName>
          <ref type="dokument_url_text">http://data.riksdagen.se/dokument/GY02Kr230/text</ref>
          <ref type="dokument_url_html">http://data.riksdagen.se/dokument/GY02Kr230</ref>
          <ref type="dokumentstatus_url_xml">http://data.riksdagen.se/dokumentstatus/GY02Kr230</ref>
          <ref type="doc">http://data.riksdagen.se/fil/5EC755F1-4326-44DB-B266-EF07DF32DCCA</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-XcAqMe3ntVBboWUxqACfz</idno>
            <name>Gunnar Andrén</name>
            <state type="partyAffiliation" ref="Q110857">
              <desc>FP</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-UYH2QSkMm4hEXh2LhmKsRU" type="signed"/>
        <correspContext corresp="i-UYH2QSkMm4hEXh2LhmKsRU">
          <note type="signatory" corresp="i-XcAqMe3ntVBboWUxqACfz"/>
        </correspContext>
        <correspAction xml:id="i-7UzqdnFDFyAyNm1UapSqWM" type="numbering">
          <date when="2010-10-28"/>
        </correspAction>
        <correspAction xml:id="i-NSBye55rENhDkG5PAxbeug" type="submission">
          <date when="2010-10-25"/>
        </correspAction>
        <correspAction xml:id="i-LzQdjC5wL2ZkF6XJFLGTZX" type="transfer">
          <date when="2010-10-25"/>
        </correspAction>
        <correspAction xml:id="i-MaPWCCuzPRnxsezcWR41ov" type="assigned"/>
        <correspContext corresp="i-MaPWCCuzPRnxsezcWR41ov">
          <ref type="assignedTo">Kulturutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div xml:id="i-Uk74U2TTFj5FebztqVx3xU" type="motBody">
        <div xml:id="i-MpqwZaM4GPHYDiXJNuYXZt" type="motProposal" subtype="förslag">
          <head xml:id="i-JR2QyLqSTwKNuSKeytzBrW">
            Förslag till riksdagsbeslut
          </head>
          <list xml:id="i-UPyHaWLAVTuMCgZ1GwVVSD" style="ol">
            <item xml:id="i-CSe4LesGG8QHrmvfyJ68nv">
              Riksdagen tillkännager för regeringen som sin mening vad som
              anförs i motionen om Kirunasvenskarna och deras okända öde i dåtida
              Sovjetunionen.
            </item>
            <item xml:id="i-4G8hp1ZkYCapSCwSEy4EYj">
              Riksdagen tillkännager för regeringen som sin mening vad som
              anförs i motionen om behovet av en granskning av vad som hände
              på Sveriges ambassad i Moskva i samband med att svenskar och deras
              anhöriga sökte hjälp under slutet av 1930-talet.
            </item>
          </list>
        </div>
        <div xml:id="i-CmN2PZdEUaD7HcAXu8zPYf" type="motContent">
          <head xml:id="i-K5hcJVpMhhcVKqG9PkB4fW" type="h1">
            Motivering
          </head>
          <p xml:id="i-DYbwEWhozxT84S7SyL74Vc">
            I september 2010 träffade jag 86-årige Bengt Jernelöf i Kiruna.
            Hans mor, bortgången sedan länge, var en av de Kirunasvenskar
            som tubbades att resa österut, till Stalins lyckorike. Bengt Jernelöfs
            mor kom tillbaka, ända från Krim. Det är därför Bengt Jernelöf
            ännu finns och kan berätta. Men för vart år som går minskar antalet
            personer med direkt eller indirekt vetskap om vad som hände. Låt
            dem berätta! Forskningen kring de så kallade Kirunasvenskarna,
            ett namn hänförligt till en dokumentationsmapp i UD:s arkiv, är
            sorgligt eftersatt. Varför är svårt att säga. Kanske har det ideologiska
            motiv, kanske har någon tyckt att det är för pinsamt att syssla
            med denna varböld i svensk politik, kanske finns helt andra förklaringar.
            Oavsett orsak hastar saken: Allt färre överlevande som kan berätta
            lever ännu.
          </p>
          <head xml:id="i-QSDkpwQPXztPZrwKsJTczc" type="h2">
            Bakgrund
          </head>
          <p xml:id="i-Q7K5NrYxYt7L1ovBg7JcwB">
            2007 utkom boken Knuts ask och kejsaren av Karelen om den svenska
            Rysslandsfebern. Det var den tredje boken av författaren och journalisten
            Kaa Eneberg i hennes egen, och av historieforskningen glömda eller
            möjligen illa sedda, rent privata men synnerligen offentliga redogörelse
            för ett av 1900-talets mest dramatiska skeenden i svensk samtidshistoria:
            den svenska Rysslandsemigrationen.
          </p>
          <p xml:id="i-VK6dDCpzzwJZWMFQ2aRBTD">
            Enebergs tredje bok skiljer sig från de föregående genom att
            den tar en helt annan geografisk plats än Norrbotten och Kiruna
            som utgångspunkt. I centrum står Hallstaviksarbetaren Knut Andersson
            och hans brev hem till Sverige 19231928, som släktingar förvarade
            i en ask, Knuts ask. Breven hem utgör ett unikt tidsdokument.
            Dess historiska värde är mycket stort av flera skäl: personligt
            och ideologiskt och samtidshistoriskt.
          </p>
          <p xml:id="i-UJg7Fh2LaeSU9cZLS85zio">
            Varför? Vad hände? Varför teg och tiger det offentliga Sverige
            om det öde de många svenska Rysslandsemigranterna gick till mötes?
            Att många mötte döden inte på grund av sjukdomar eller andra normala
            orsaker utan genom ideologiska skenavrättningar är nu styrkt men
            forskningen uteblir. Varför? Göta Holmström, 92, var 2007 fortfarande
            i livet i Ryssland. Vad görs för att ta hand om henne om hon vill
            få till stånd en ändrad livssituation för sig och de sina i Ryssland?
          </p>
          <p xml:id="i-QxxfSjeVRLh9ELpsvCjkEG">
            Många är de som engagerat sig för kända svenskar som råkar illa
            ut utomlands; gott så. Men vi har enskilt och tillsammans ett
            ansvar för enskilda i fjärran land, inte så mycket i avstånd räknat
            som historiskt och kulturellt.
          </p>
          <p xml:id="i-4jZKkYcpFDQn22Ukyqm8wL">
            Hur skall man se på Sovjetunionen (19171990)? Som en politisk
            parentes? Som ett oförblommerat terrorvälde? Som drömmen om det
            kommunistiska lyckoriket som försvann?
          </p>
          <p xml:id="i-8MtHjD7ScnCQij8Fr7CWTZ">
            Upptäckten av den nedskjutna DC-3:an år 1952 över Östersjön väckte
            i början på 2000-talet berättigad uppmärksamhet. Under mer än
            50 år kunde ingen berätta eller bevisa vad som var sant om vad
            som skett. Orsaken är enkel och brutal.
          </p>
          <p xml:id="i-7kaorRUKNCfCgaVw9uQdx4">
            Det kommunistiska Sovjetunionen var ingen möjlig samtalspartner,
            sanningen var omöjlig att spåra, sanningen skulle snarast döljas.
            Historieskrivningen var under mer än sju decennier politiskt styrd
            och tillrättalagd för att passa makthavarna i Moskva. På samma
            sätt kunde diplomaten Raoul Wallenbergs öde efter försvinnandet
            i Budapest 1945 inte klarläggas förrän Sovjetstaten förintades
            av inre spänningar. Båda dessa händelser spelade på sin tid stor
            roll i vårt land för bilden av vår stora granne i öster. Sveriges
            utrikespolitik påverkades. När sanningen nu, bitvis och delvis,
            avslöjats, avslöjar detta i sin tur politisk förljugenhet, diplomatiskt
            krypande och historisk desinformation.
          </p>
          <head xml:id="i-PAngr58wsW41TVBYyq36b" type="h2">
            Kirunasvenskarnas dystra öde
          </head>
          <p xml:id="i-7wsgCW2frxRdxcvYVntpT3">
            Det är i det här perspektivet man skall se bristen på engagemang
            för att reda ut vad som hände dem vi kallar Kirunasvenskarna.
            I riksdagen har deras öde nästan aldrig berörts, med undantag
            för en interpellation (2006/07:622, besvarad av utrikesminister
            Carl Bildt den 21 juni 2007).
          </p>
          <p xml:id="i-Y3YiDPHwmUic2rZMcPGmMf">
            Det är mycket otillfredsställande att inte ett långt större forskningsintresse
            visats de svenskar som gav sig iväg för att aldrig återvända.
            Forum för levande historia borde vid sidan av högskolornas och
            universitetens historiska institutioner vara ett forum för sådan
            forskning. De senaste åren har Forum för levande historia breddat
            sin upplysningsverksamhet till vidare områden. Det tog sig bland
            annat uttryck i en intressant utställning 2009 om massakrerna
            i Ukraina under åren 19391945. Ett kvarvarande forskningsområde
            utgörs just av de svenskar som före och i samma socialistiskt/kommunistiskt
            ideologiskt präglade tid utvandrade och försvann österut.
          </p>
          <p xml:id="i-AjTpqrjk3J31EXSyPeLNyy">
            Bristen på engagemang utgör fortsatt bakgrunden till denna motion.
            Kirunasvenskarnas öden är värda att berätta; deras öde gör det
            om möjligt än angelägnare att göra så. Låt oss samtidigt påpeka
            att år 1944, efter att ha varit internerade på olika håll i Sverige
            men i huvudsak i Västmanland namnet Ryssvägen i Skinnskattebergs
            kommun minner ännu om vad som hände deporterades den 12 oktober
            1944 cirka 900 ryska soldater via Gävle till dåvarande Sovjetunionen.
            Journalisten Hans Lundgren har i en större artikelserie 2001 kartlagt
            vad som hände dessa i Sverige internerade ryska soldater. Hans
            Lundgrens forskningsresultat finns nu också utgivna i boken Krampen
            Ryssläger i Sverige under andra världskriget (Västmanlands läns
            museum, 2008, 240 sidor). Det ointresse som mött ryssfrågan markeras
            av att finansieringen av utgivningen av boken fått ske vid ett
            länsmuseum utöver personlig insats. Boken är mycket, mycket läsvärd,
            men självfallet inte anmäld på någon rikstidnings kultur- eller
            politiksidor! Väldokumenterad är däremot utlämningen till Sovjetunionen
            1946 av 148 balter som hade varit i tysk krigstjänst.
          </p>
          <head xml:id="i-Fqv3W5XBSevmVZCifutmKM" type="h2">
            Den ideologiska bakgrunden
          </head>
          <p xml:id="i-MCbgt6Qg2WeWxPJjBshGkm">
            Under 1920- och 1930-talen reste ett betydande antal svenskar
            till dåvarande Sovjetunionen, både från Stockholm och från andra
            orter i södra Sverige men framför allt från Norrbotten. De reste
            i huvudsak av ideologiska skäl. Sovjetunionen framställdes i de
            kretsar där arbetskraft värvades till Sovjetunionen som ett socialistiskt
            lyckorike där socialismen skulle byggas och kommunismen förverkligas.
            Praktiskt taget alla resande var övertygade svenska kommunister.
            De fick ideologiskt stöd av dåtidens svenska kommunister. Verkligheten
            de mötte blev brutalt svart och blodröd. Många, i själva verket
            flertalet, kom att möta döden i Sovjetunionen; ytterst få kom
            någonsin åter till Sverige. De flesta mötte döden av sjukdomar
            och/eller dåliga levnadsförhållanden; andra dokumentationen är
            som lätt inses ofullständig mötte döden genom skenrättegångar
            och exekutioner.
          </p>
          <head xml:id="i-LauaRJFynhd4AryMByk1JT" type="h2">
            Ett historiskt hål i Sverige
          </head>
          <p xml:id="i-G7JiePKVmzBphEeDhLyh39">
            För Sveriges del handlar det om ett svart hål i vår historia
            som måste belysas, praktiskt och ideologiskt. Det är enligt min
            mening lämpligt att detta sker genom Forum för levande historia,
            hittills mest inriktat på mycket allvarliga mänskliga förbrytelser
            under andra världskriget och mindre på enskilda svenskars öden
            under första delen av 1900-talet. Detta hindrar naturligtvis inte
            att olika kartläggningar görs vid de historiska institutionerna
            vid universitet och högskolor, förmodligen lämpliga samarbetspartner
            med motsvarigheter i andra berörda länder.
          </p>
          <p xml:id="i-LURU8dTpwThx2WC2bf7WKn">
            Journalisten Kaa Eneberg har gjort ett pionjärarbete genom privat
            forskningsarbete som 1999 resulterade i de första mycket uppmärksammade
            artiklarna om svenskarnas tragiska öden i Sovjetunionen och hösten
            2000 i boken Tvingade till tystnad. Dåvarande statsrådet och chefen
            för Kulturdepartementet Marita Ulvskog (S) lovade i sammanhanget
            att nu skulle tidigare ovända stenar i fråga om svenskarnas öden
            vändas.
          </p>
          <p xml:id="i-UhLHuQUC1fEJGFXfYs9x7A">
            Dessvärre har de goda ambitionerna inte följts av konkreta åtgärder.
            Om orsaken kan man endast spekulera: brist på uppslag att forska
            i, ringa intresse från allmänheten eller det måste tyvärr också
            sägas hänsynstagande till främmande makt eller svenska partier
            eller organisationer som räds sin egen historia.
          </p>
          <p xml:id="i-RBqgCAFdCbrMeHpFo3MWEe">
            Kaa Eneberg har arbetat med kartläggning av så många som möjligt
            av de avresta svenskarnas öden i Stalins Sovjetunionen. I sin
            andra bok Förnekelsens barn (2003) konstaterade hon att ännu har
            ingen svensk forskare tagit itu med detta svarta hål. Jag kan
            bara beklaga att mitt journalistiska arbete, som väckt stort intresse,
            ännu inte lockat till professionellt forskningsarbete, skrev hon
            då.
          </p>
          <p xml:id="i-L2MXPQqu96xFa13CZd2Csz">
            Hösten 2010 är forskningsläget oförändrat. Detta vetenskapliga
            tillkortakommande har lett till att alla de frågetecken om den
            nedtystade emigrationen som väcktes genom DN-artiklarna 1999 förblivit
            obesvarade. Vi vet i dag, ett decennium efter de första avslöjandena
            i Dagens Nyheter, inte mer om omfattningen av emigrationen, om
            antalet arkebuserade eller ens om hur många svenskar som återvände
            hem än vad som redovisades då eller i Enebergs kompletterande
            böcker.
          </p>
          <p xml:id="i-YBbLz8aAgpBAvvkLxJP5Mf">
            Eneberg fann att 33 svenskar avrättats i 1930-talets Stalinland
            och att minst 45 fortfarande är bara försvunna. Källan är i samtliga
            de 33 klarlagda fallen den sovjetiska så kallade säkerhetstjänsten
            NKVD:s arkiv. Eneberg har genom studium av dessa tidigare hemliga
            arkiv funnit att de slutat sina dagar efter att ha anklagats för
            att vara sovjetfiender. Det finns skäl att tro att de ovan 45
            ännu försvunna svenskarna mött samma öde som de 33 som hittats
            i arkiven: De slutade i en massgrav med en kula i nacken, flertalet
            i Karelens tallbevuxnagrusåsar åren 19371939.
          </p>
          <head xml:id="i-9z7tgmsVTtc9wmNTFoAnPF" type="h2">
            En historisk skandal
          </head>
          <p xml:id="i-EBBmZPVHRE8SHr9DSaQR9V">
            Den bristande forskningen kan komma att resultera i inte bara
            att värdefull förstahandsinformation från fåtalet ännu kvarlevande
            resenärer eller deras barn går förlorad utan också i något som
            har likheter med en historisk skandal.
          </p>
          <p xml:id="i-Fr3tkXzZePRSZbbUfYTHMc">
            Men bakom emigrationen stod också andra krafter inte minst skildrat
            i boken Knuts ask och kejsaren av Karelen (2007) där engagemanget
            från den finlandssvenske politikern Edvard Gylling (1881-1940),
            tidvis bosatt i Sverige och den som på Lenins uppdrag drog upp
            riktlinjer för Karelens framtid, för Sovjetunionens räkning lyfts
            fram på ett tidigare icke beskrivet sätt. Edvard Gylling, fil.dr,
            var engagerad inom socialdemokratin men blev finsk finansminister
            i det röda folkkommissariatet som tog över makten under inbördeskriget
            i Finland 1918 men flydde strax därpå till Sverige för att 1920
            återkallas till Sovjet som regeringschef 19231935 i den så kallade
            Autonoma karelska socialistiska sovjetrepubliken. Hans öde liknade
            många av de emigranters som hamnade bakom Stalins stålvall: anklagad
            1935 för borgerlig nationalism fördes han till fängelse i Sachalin
            där han troligen avled 1940 enligt Nationalencyklopedin (Eneberg
            uppger avrättad 1938).
          </p>
          <p xml:id="i-S3Ey1XcDDm6r1UkgSYinYg">
            Bara att fastslå denna till synes triviala sak, att klarlägga
            dödsår för en regeringschef i Stalins Sovjetvälde, var och när
            vederbörande avrättades eller på annat sätt bragtes om livet,
            visar hur angelägen ytterligare forskning inte minst i arkiv är.
          </p>
          <p xml:id="i-9RgxCmRRPJrimorN1BN9M5">
            Därför måste Enebergs hittills privata forskningsprojekt få omfattande
            vetenskapligt stöd, i vårt land och inte minst i de sovjetiska
            arkiv som redan finns tillgängliga eller kan komma att öppnas.
          </p>
          <p xml:id="i-B9q5cDpEcoDUUVr6KuPz9">
            En mycket angelägen forskningsuppgift är att klarlägga, om det
            är möjligt, vad som hände de svenskar eller anhöriga som under
            de aktuella åren, uppenbarligen huvudsakligen förgäves, sökte
            stöd hos Sveriges ambassad i Moskva. Förmodanden, bland annat
            av utrikesministern (den 21 juni 2007), om att det i UD-arkiven
            finns föga att finna, kan vara riktiga. Men i så fall bör även
            det klarläggas. Annars ligger det nära till hands att misstänka
            att det kan finnas diplomater eller andra diplomatiska skäl som
            gör att det ännu inte anses möjligt att kartlägga vad som hände
            på Sveriges beskickning i Moskva. 2004/05 års riksmöte beslöt
            liksom 2005/06, 2006/07, 2007/08, 2008/09 och 2009/10 års riksmöten
            att lämna motsvarande hemställan om Kirunasvenskarna utan bifall,
            dessvärre utan att motivera avslaget. När denna motion nu åter
            väcks är den därför än mer angelägen.
          </p>
          <head xml:id="i-BJGz3BKDx4pobkh7gHaU66" type="h2">
            Breddad undersökning med vetenskapligt stöd
          </head>
          <p xml:id="i-EnfRzHRxTNJvKefRVx9JEm">
            Det tycks fortfarande vara i huvudsak Kaa Eneberg som med rysk
            hjälp letar efter svenskar i den en gång så fruktade sovjetiska
            säkerhetstjänstens, NKVD, olika redovisningar.
          </p>
          <p xml:id="i-Ays3mLVcJ8MYZFZt3thTtZ">
            I 2003 års bok skrev hon dock att flera unga forskare har hört
            av sig och förvånats över bristen på samlad historieskrivning,
            men tydligen lagt sina egna uppsatsplaner på is tills vidare.
            Forskningen är definitivt lågprioriterad. Fler och fler, inte
            minst i Finland, blir intresserade av de svenska emigranternas
            öden.
          </p>
          <head xml:id="i-NhbjcUfUrRHHDSfW1yncA2" type="h2">
            Forskningen i våra grannländer
          </head>
          <p xml:id="i-VESNYpP1K5g14RUcecmtWZ">
            I Norge utkom 2001 journalisten Morten Jentoft med boken De som
            dro östover (utgivningen bekostad delvis av norska UD) om norska
            kommunisters öden på Kolahalvön. I Finland har åtskilliga böcker
            om rysslandsfarare och deras öden utgivits. Det statligt finansierade
            Emigrantinstitutet i Åbo bekostade 2001 utgivningen av den karelska
            journalisten Eila Lahti-Argutinas andra bok om finska terroroffer
            (Olimme joukko vieras vaan Vi var bara en skara främlingar).
          </p>
          <p xml:id="i-GHjw6cExvNqP5p1u3doJHn">
            Dåvarande statsrådet Ulvskog talade våren 2001 i en riksdagsdebatt
            om vikten av att forskning om kommunismens historia nu kommer
            i gång även i Sverige. Bakgrunden torde bland annat ha varit att
            flera böcker av fransmannen Stéphane Courtoise, exempelvis Kommunismens
            svarta bok (svensk översättning av Bokförlaget DN 1999 av Le livre
            noire du communisme, Paris 1997), då hade kommit ut i Sverige
            och väckt insikten om behovet av en granskning av den svenska
            kommunismens historia.
          </p>
          <p xml:id="i-6uTxE2k8HG64PWUv8CxXJ9">
            Vetenskapsrådet fördelade år 2002, bland annat mot bakgrund av
            statsrådet Ulvskogs riksdagsuttalanden, drygt nio miljoner kronor,
            särskilt öronmärkta, till sju vetenskapliga treårsprojekt för
            att studera kommunistiska regimer. Men dessvärre hade bara några
            få kopplingar till Sverige, däribland medieforskaren Göran Leths
            studie om den svenska nyhetsförmedlingen i Sverige på 1930-talet,
            redovisad tillsammans med Ester Pollack under rubriken Varför
            teg den svenska pressen? i publikationen Arbetarhistoria 4:2001
            (Arbetarrörelsens arkiv).
          </p>
          <p xml:id="i-4vXU8RjRbrRaUuHNi48Qmz">
            I Sverige har emellertid inga grundläggande forskningsprojekt
            kommit att riktas mot Kirunasvenskarnas öden. Det är uppseendeväckande.
            Den ideologiska uppgörelsen från 1990, 2001 eller det år man väljer
            att använda med kommunismen och Stalinterrorn går trögt i Sverige.
            Ett exempel är hur den planerade minnesplaketten över Rysslandsfararna
            som riksdagsledamöter (S) från Norrbotten ville ha 2001 i Kiruna
            inte finns uppsatt ännu. Projektet är lika dött som de flesta
            av de svenskar som utvandrade. Kaa Eneberg som symbol för ett
            eftersatt forskningsområde i vår tid behöver vetenskapligt stöd.
            Enebergs grundläggande studier av dömda svenskars personakter
            i Ryssland har stärkt henne i övertygelsen om att renläriga kommunister
            far med osanning då de än i dag hävdar att deras försvunna partivänner
            gjort sig skyldiga till ett lagbrott i Sovjetunionen underförstått
            att dödsdomarna och avrättningarna mot dem var helt i sin ordning.
            Har hon rätt eller fel? Endast forskning kan svara på den frågan.
          </p>
          <head xml:id="i-LCEZCGPawYoc9cLRQaZMef" type="h2">
            Vikten av klarläggande forskning
          </head>
          <p xml:id="i-Hp1nHdvN4BcH4JS9UDcGYj">
            Vänsterpartiets roll i sammanhanget är värd ett särskilt studium
            och forskningsklarlägganden. Partiet och dess föregångare har
            enligt Eneberg inte visat minsta intresse för att hjälpa till
            att belysa detta sorgliga kapitel i svensk historia. Varför vill
            eller orkar det enligt egen uppfattning så demokratiskt trovärdiga
            Vänsterpartiet inte ifrågasätta den gamla lojaliteten med centrala
            direktiv?
          </p>
          <p xml:id="i-Pn14BMdbzSEut7F8woF7pz">
            Det intressanta är ju att tystnaden till trots har partiet hjälpt
            några partivänner som drabbades av Stalins terror att komma tillbaka
            till Sverige, dock har det inte i något känt fall gällt utresta
            Kirunasvenskar. Liken i garderoben finns kvar. Inom den socialdemokratiska
            arbetarrörelsen har det också varit svårt att väcka frågan om
            forskning om vad som hände de ideologiska emigranterna till Sovjetunionen.
            Som framgick av Anna-Lena Lodenius bok Tvåfrontskrig (2002) är
            den fackliga rörelsens udd i dag riktad mot nynazisterna, inte
            som tidigare mot både nazister och kommunister.
          </p>
          <head xml:id="i-TrEc2TV76ZYAyxGeEoA6eJ" type="h2">
            Svensk eftergivenhet finns den?
          </head>
          <p xml:id="i-2VsmX7pzWG2nQ96yXM8sjb">
            En intressant utrikespolitisk aspekt gäller Sveriges förhållande
            till Sovjetunionen, i dag Ryssland. Har eftergivenhet mot den
            förr så militärt mäktige grannen kommit att påverka också svensk
            historieforskning?
          </p>
          <p xml:id="i-VP4QbQJLH1LCngq13mfBj2">
            Redan att ställa frågan kan ses som en provokation. Likväl är
            den nyttig. Eneberg har antytt att anhöriga till svenskar i Sovjetunionen
            har, oftast förgäves, vädjat om hjälp från politiker av olika
            schatteringar. Även icke-socialistiska statsråd har tillrått efterlevande
            släktingar att inte störa den pågående dialogen med Kreml. Ofta
            har sökandet efter den 1945 i Budapest av Sovjetarmén bortförde
            svenske diplomaten Raoul Wallenberg använts som förevändning att
            inte göra någonting.
          </p>
          <p xml:id="i-GLdUbDgoXgXPLTdDzpJTAk">
            Att diskutera ödet för svenskar, som frivilligt eller under tvång
            blivit sovjetiska medborgare, skulle kunna komplicera den diplomatiska
            diskussionen. Det resonemanget förekom ända in på 1990-talet.
            Det politiska samförståndet om att inte irritera ryssarna bestod
            mycket länge.
          </p>
          <head xml:id="i-PgoB8MeQkZBafYNDpfTGnJ" type="h2">
            Grundforskningen saknas
          </head>
          <p xml:id="i-6w7htng4SSYaJSHuat75iM">
            Var finns mer material om emigranterna till Sovjet att hämta?
            Lars Björlin, Södertörns högskola, konstaterade häromåret att
            det saknas så kallad grundforskning att utgå från. Ett projekt
            som kan få betydelse för Sverige är den bearbetning av den internationella
            partiorganisationen Kominterns arkiv (officiellt benämnt Ryska
            statens arkiv för social och politisk historia) som den amerikanske
            forskaren John Heynes arbetar med. Sverige deltar här via Riksarkivet.
            Av intresse för oss är de 1 300 svenskar som finns i dessa arkiv
            som aktiva i den kommunistiska rörelsen. Enligt Björlin är det
            inte endast kommunisters namn som finns upptecknade.
          </p>
          <head xml:id="i-M29xKPjVD9Z3YcxNhT2v7r" type="h2">
            Mycket material i dagens Ryssland
          </head>
          <p xml:id="i-2cpRjvAWizS3juc2PnFLqr">
            I Ryssland trycks numera oräkneliga dokument över dömda och arkebuserade
            människor under terroråren 19371938. Under 2003 gavs det bland
            annat ut en 600 sidor tjock bok om 13 000 offer enbart i Karelen
            där, det bör påpekas, också de flesta svenskarna mördades. I boken
            Pominaljnije Spiskij Karelij 1937-1938 (Listor över avlidna i
            Karelen, Petrozavodsk 2002) har forskaren Jurij Dmitrijev, Petrozavodsk
            en av Kaa Enebergs samarbetspartner sammanställt mycket material,
            av mördande karaktär. Det märkliga är att denna forskning bekostats
            med offentliga medel i dagens Ryssland.
          </p>
          <head xml:id="i-XLSVmmiMpPxH4fua26xq9" type="h2">
            Vår okända historia som kan bli känd
          </head>
          <p xml:id="i-SqUFduNUBbf1jkxLMXbYyV">
            Intresset för historia, särskilt svensk historia, är större i
            vårt land än på många decennier. Forskningen har via mängder av
            populärt skrivna böcker nått en bred allmänhet. Den som vill veta
            kan finna mycket. Men de öden som de svenskar som av ideologiska
            skäl emigrerade på 1920- och 1930-talen till Sovjetunionen gick
            till mötes utgör en del av vår okända historia. De finns inte
            i våra historieböcker dessa många hundra, kanske tusen svenska
            arbetare som sökte lyckan österut. Men visst finns mycket forskningsmaterial
            att arbeta med, inte minst personliga intervjuer som arkivchefen
            Carl-Uno Hannu i Luleå gjorde på 1970-talet med svenskar som återvänt,
            intervjuer som stannat i arkiven. Berättelserna om dessa svenska
            arbetares öden i Sovjetunionen, skriver Kaa Eneberg, har begränsat
            sig till någras personliga vittnesbörd. Kritik av sovjetsystemet
            har av kommunistpartiet uppfattats som propagandistisk och lögnaktig.
          </p>
          <p xml:id="i-Qk5JzXiJJNaBxefJe2kEz8">
            Den historiska forskningsuppgiften är stor, källorna kan vara
            många men minskas alltmer, dock är uppslagen att gå vidare och
            möjligheterna närmast obegränsade men det behövs stöd och ledning
            och beprövade vetenskapliga forskningsmetoder.
          </p>
          <p xml:id="i-M54DxvhaLJwmu3N2pfUHwp">
            Och det, hösten 2010, är bråttom, bråttom!
          </p>
        </div>
        <div xml:id="i-8p9AkePF5wPabGN6JWbrJr" type="signatureBlock">
          <list xml:id="i-KCAxYuML3sGBescLmpLnmE">
            <item xml:id="i-8PzcaRano3RcqMHHCGMwkG" who="i-XcAqMe3ntVBboWUxqACfz" type="signature">
              Gunnar Andrén (FP)
            </item>
          </list>
        </div>
      </div>
    </body>
  </text>
</TEI>
