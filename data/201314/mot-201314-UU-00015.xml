<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201314-UU-00015">
  <teiHeader>
    <fileDesc>
      <titleStmt>
        <title>med anledning av skr. 2013/14:131 Biståndspolitisk plattform</title>
        <author corresp="i-K3yJ7rruozYUK99nj91ffc">av Hans Linde m.fl. (V)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>med anledning av skr. 2013/14:131 Biståndspolitisk plattform</title>
          <idno type="rdwebb">H102U15</idno>
          <rs type="number">U15</rs>
          <orgName type="comitteeAbbreviation">UU</orgName>
          <ref type="dokument_url_text">http://data.riksdagen.se/dokument/H102U15/text</ref>
          <ref type="dokument_url_html">http://data.riksdagen.se/dokument/H102U15</ref>
          <ref type="dokumentstatus_url_xml">http://data.riksdagen.se/dokumentstatus/H102U15</ref>
          <ref type="doc">http://data.riksdagen.se/fil/CDB8A76B-8F7C-430F-96E1-57B565514402</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-K3yJ7rruozYUK99nj91ffc</idno>
            <name>Hans Linde</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-Beux79YM43dDCxrVuBqfWw</idno>
            <name>Torbjörn Björlund</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-HNw1w34Sd2tGfFnWtdrzZb</idno>
            <name>Jens Holm</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-5CH7vHLGXLfDB5Tn7xx95V</idno>
            <name>Siv Holma</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-FAhoYDeAxVXRZmnF5LnHgv</idno>
            <name>Kent Persson</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-4muMmu6vtPEvtTo1hQ5RXj" type="basedOn"/>
        <correspContext corresp="i-4muMmu6vtPEvtTo1hQ5RXj">
          <ref>Regeringsskrivelse 2013/14:131</ref>
        </correspContext>
        <correspAction xml:id="i-W8YJDaoVtGzn96v6CpCprZ" type="signed"/>
        <correspContext corresp="i-W8YJDaoVtGzn96v6CpCprZ">
          <note type="signatory" corresp="i-K3yJ7rruozYUK99nj91ffc"/>
          <note type="signatory" corresp="i-Beux79YM43dDCxrVuBqfWw"/>
          <note type="signatory" corresp="i-HNw1w34Sd2tGfFnWtdrzZb"/>
          <note type="signatory" corresp="i-5CH7vHLGXLfDB5Tn7xx95V"/>
          <note type="signatory" corresp="i-FAhoYDeAxVXRZmnF5LnHgv"/>
        </correspContext>
        <correspAction xml:id="i-RR9NVEJS9ydFx8bgg3EQaq" type="referral">
          <date when="2014-04-09"/>
        </correspAction>
        <correspAction xml:id="i-5MQuwsrNbNimVTqdbLA4Cs" type="referral">
          <date when="2014-04-09"/>
        </correspAction>
        <correspAction xml:id="i-vG8YQpeRJSNxvFfxFccqX" type="dismissal">
          <date when="2014-04-08"/>
        </correspAction>
        <correspAction xml:id="i-YUs8u6TEyP8YxiSuyUpzW" type="dismissal">
          <date when="2014-04-08"/>
        </correspAction>
        <correspAction xml:id="i-Gfsjwpukzg17hTWHoT2sgg" type="submission">
          <date when="2014-04-02"/>
        </correspAction>
        <correspAction xml:id="i-4dcLxU3H3YH6emcGNpGhvo" type="transfer">
          <date when="2014-04-01"/>
        </correspAction>
        <correspAction xml:id="i-2ZbEsMaHR2fpGm1MK7HjeF" type="assigned"/>
        <correspContext corresp="i-2ZbEsMaHR2fpGm1MK7HjeF">
          <ref type="assignedTo">Utrikesutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#följd"/>
      </textClass>
    </profileDesc>
  </teiHeader>
  <text>
    <body>
      <div xml:id="i-4rMoPr6MNzpXDKmtK2obSK" type="motHeader"/>
      <div xml:id="i-8z2tVZucQB8upZ2oBVr8XG" type="motBody">
        <div xml:id="i-DsVEb9Duxe2ckd5KfQtA7w" type="TOC">
          <head xml:id="i-RAHZFTBv52a7YEaE1ff8Ko">
            1 Innehållsförteckning
          </head>
          <list xml:id="i-5TEMbk18apZqtWzKXvM2JU">
            <item xml:id="i-63Z3ee62VuctqKp54EJXnP">
              2 Förslag till riksdagsbeslut 2
            </item>
            <item xml:id="i-7HPE4nRfHswtRs9vtsdr8H">
              3 Framtagandet av den biståndspolitiska plattformen 3
            </item>
            <item xml:id="i-7TKeSA9pYakfATqrNb9hiL">
              3.1 Behov av förankring 3
            </item>
            <item xml:id="i-RzvPki9Q89pZgWET8CuReR">
              4 Omläggningen av biståndspolitiken 4
            </item>
            <item xml:id="i-JCeK7vp9wruUcPsMbjWWpC">
              5 Ägandeskap och solidaritet 5
            </item>
            <item xml:id="i-Fz5jLL9ubhmV2vUhNPWHGX">
              5.1 Fattigdomsfokus 6
            </item>
            <item xml:id="i-TXd7BXPJJhqaas7QPUpkEr">
              5.1.1 Fattiga som aktörer 7
            </item>
            <item xml:id="i-TSQy9xtTQp3XEb13ai9Lej">
              5.1.2 Medelinkomstländer 7
            </item>
            <item xml:id="i-3DUAnYLdc8miwQuWBjuKmw">
              5.1.3 Fackliga rättigheter 8
            </item>
            <item xml:id="i-46iyRbT2V8jmg5HBpiXGQP">
              5.1.4 Institutionsbyggande 8
            </item>
            <item xml:id="i-Xt9UhZkLJoCo2HnvqAyh7v">
              5.2 Jämställdhet 9
            </item>
            <item xml:id="i-QremRj5H8JhdmxAtCm7SsR">
              5.2.1 50 procent av biståndet till kvinnor 9
            </item>
            <item xml:id="i-7BMxQzpLHa2oUcNtb3uReb">
              5.2.2 Sexuell och reproduktiv hälsa och rättigheter 9
            </item>
            <item xml:id="i-4AGpECtfRZTZhYWxn5DYZa">
              5.3 Miljö och klimat 10
            </item>
            <item xml:id="i-Y4fuF3jRNFC36VADUAzYT9">
              6 Målkonflikter 10
            </item>
            <item xml:id="i-Ckc2dGHB4Zx4mVYZMufep1">
              7 Resultatstyrning, transparens och ägandeskap 11
            </item>
          </list>
        </div>
        <div xml:id="i-3cFLBtDmJNcWERqCncsVtY" type="motProposal" subtype="förslag">
          <head xml:id="i-Xapf7biBFrBWYHKwMu7uKm">
            2 Förslag till riksdagsbeslut
          </head>
          <list xml:id="i-9xDjGJ2vfeXCUi39mp3WCp" style="ol">
            <item xml:id="i-HNXwuid1mn3BMWsoJr61og">
              Riksdagen tillkännager för regeringen som sin mening vad som
              anförs i motionen om att regeringen bör få i uppdrag att inleda
              en bred och inkluderande process för att ta fram en ny biståndspolitisk
              plattform.
            </item>
            <item xml:id="i-EyZrwHQwkYJGCvb443hK9y">
              Riksdagen tillkännager för regeringen som sin mening vad som
              anförs i motionen om att regeringen bör återkomma till riksdagen
              med ett förslag till biståndspolitisk plattform i form av en proposition.
            </item>
            <item xml:id="i-XL5FTJuYqFasHofPMZzpDM">
              Riksdagen tillkännager för regeringen som sin mening vad som
              anförs i motionen om att allt utvecklingsbistånd ska utgå från
              respektive mottagarlands egna behov och respektera dess suveränitet
              och inte förknippas med ekonomiska villkor.
            </item>
            <item xml:id="i-3zfJJBJ8GgjT4boG2dmcCq">
              Riksdagen tillkännager för regeringen som sin mening vad som
              anförs i motionen om att målgruppen för svenskt bistånd ska vara
              fattiga människor i allmänhet och fattiga kvinnor i synnerhet.
            </item>
            <item xml:id="i-2vJoxh7i3NyB6eCDhXmFpb">
              Riksdagen tillkännager för regeringen som sin mening vad som
              anförs i motionen om att synen på fattiga människor som förändringsaktörer
              bör avspeglas i det övergripande målet för svenskt bistånd.
            </item>
            <item xml:id="i-HBzW7yXxWWWuvjuVnS1wXX">
              Riksdagen tillkännager för regeringen som sin mening vad som
              anförs i motionen om att politiken ska präglas av de fattigas
              perspektiv på utveckling.
            </item>
            <item xml:id="i-DyyHcYJ1NdAmqkVKeNBQNa">
              Riksdagen tillkännager för regeringen som sin mening vad som
              anförs i motionen om att stöd till organisationer som arbetar
              för löntagares rätt att organisera sig bör vara en viktig del
              av svenskt utvecklingssamarbete.
            </item>
            <item xml:id="i-8CPR7U7LMw2D6HY5oHG8F6">
              Riksdagen tillkännager för regeringen som sin mening vad som
              anförs i motionen om att stöd till uppbyggnad av välfärdssystem,
              socialförsäkringar och effektiv beskattning bör vara centrala
              delar av det svenska biståndet.
            </item>
            <item xml:id="i-RabH36gFeo9uTyAkBiV5uc">
              Riksdagen tillkännager för regeringen som sin mening vad som
              anförs i motionen om att jämställdhet både ska vara ett eget delmål
              i den biståndspolitiska plattformen och genomsyra allt svenskt
              utvecklingssamarbete.
            </item>
            <item xml:id="i-8d6jiNhCNxM3585f5Ktee2">
              Riksdagen tillkännager för regeringen som sin mening vad som
              anförs i motionen om att Sverige bör ha som mål att minst 50 procent
              av biståndet ska gå till kvinnor.
            </item>
            <item xml:id="i-4W4u4gtpb1nAoAdPxmfHEz">
              Riksdagen tillkännager för regeringen som sin mening vad som
              anförs i motionen om att öka andelen bi- och multilateralt bistånd
              till SRHR-relaterad verksamhet till minst 10 procent av biståndsbudgeten.
            </item>
            <item xml:id="i-3Xt4EWRbdMykXaP3vdXLUq">
              Riksdagen tillkännager för regeringen som sin mening vad som
              anförs i motionen om att allt svenskt utvecklingssamarbete måste
              vara miljömässigt hållbart och klimatanpassat.
            </item>
            <item xml:id="i-9pWAzL6wCa3P3irzY58hbX">
              Riksdagen tillkännager för regeringen som sin mening vad som
              anförs i motionen om att Sverige ska koppla allt bistånds- och
              utvecklingssamarbete till uppfyllandet av millenniemålen och Sveriges
              politik för global utveckling (PGU) samt till det ramverk som
              ska ersätta millenniemålen efter 2015.
            </item>
            <item xml:id="i-Lfk6CzaXBzRSwyGTfr6sxo">
              Riksdagen tillkännager för regeringen som sin mening vad som
              anförs i motionen om att regeringen bör säkerställa att alla aktörer
              som arbetar med bistånd och utvecklingssamarbete, inklusive de
              inom den privata sektorn, följer Sveriges politik för global utveckling
              samt Sveriges officiella utvecklingsmål.
            </item>
          </list>
        </div>
        <div xml:id="i-EbayKeTMQ6FrVVnuuEx2je" type="motContent">
          <head xml:id="i-7vQ3LmB7yhz2ASwP4XBrWu" type="h1">
            3 Framtagandet av den biståndspolitiska plattformen
          </head>
          <p xml:id="i-LvroRQpDHPEgYRiSrG84Dp">
            För mer än två år sedan offentliggjorde den dåvarande biståndsministern
            Gunilla Carlsson att regeringen avsåg att presentera en biståndspolitisk
            plattform. Arbetet blev dock kraftigt försenat och regeringen
            fick gång på gång skjuta upp presentationen av den nya plattformen.
            På samma sätt har de organisationer inom utvecklingssamarbetet
            som regeringen sagt sig vilja inkludera i processen hela tiden
            fått beskedet att de ska få möjligheter att påverka i ett senare
            skede. När förslaget väl presenterades efter mer än två års beredning
            på Regeringskansliet fick organisationerna bara ett par veckor
            på sig att lämna remissvar.
          </p>
          <p xml:id="i-H95FVuLn1vh3gSYcAGfuHr">
            Samtidigt har regeringen valt att inte inkludera riksdagen i
            arbetet med den nya plattformen. Traditionellt har svensk biståndspolitik
            formats i politiskt breda och inkluderande processer för att garantera
            brett stöd över tid.
          </p>
          <p xml:id="i-BHbfrsLPwtSqztUm6QJapK">
            Missnöjet över hur processen gått till är tydligt i många av
            remissvaren. Linnéuniversitetet konstaterar att den biståndspolitiska
            plattformen innebär en omfattande förändring av svensk biståndspolitik
            och menar att en sådan borde ha föregåtts av en offentlig utredning,
            bred debatt och riksdagsbeslut. Kritik mot att regeringen valt
            att inte genomföra en mer fördjupad konsultations- och förankringsprocess
            framförs även av Afrikagrupperna, Concord, Diakonia, Forum Syd,
            Individuell Människohjälp, Kvinna till Kvinna, LO-TCO Biståndsnämnd,
            My Right, Olof Palmes internationella center, Plan Sverige, PMU
            Interlife, RFSU, Rädda Barnen, Svenska Afghanistankommittén, Svenska
            FN-förbundet, Svenska kyrkan, Svenska Missionsrådet, We Effect
            och WWF.
          </p>
          <head xml:id="i-5M7rLkX5ZGGiw4wtbmitB3" type="h2">
            3.1 Behov av förankring
          </head>
          <p xml:id="i-PU6BuoV5vgSgatEnLFoKyv">
            I och med att regeringen nu presenterar sitt förslag till biståndspolitisk
            plattform som en skrivelse får inte heller riksdagen några större
            möjligheter att påverka utformningen av det dokument som ska styra
            utformningen av det svenska biståndet. Formellt kommer regeringen
            och inte riksdagen att fatta beslut om den nya plattformen.
          </p>
          <p xml:id="i-51GE7xxeNLdEixp4exGjtF">
            Vänsterpartiet har varit kritiskt mot hur den biståndspolitiska
            plattformen framtagits. Vi menar att det är viktigt att ta till
            vara den breda erfarenhet och kompetens som finns i Sverige när
            biståndspolitiken ska utformas. Vi anser att det är centralt att
            söka brett politiskt stöd för biståndspolitikens grunder för att
            garantera att svensk utvecklingspolitik är långsiktig. Vi tycker
            därför att det nu är bättre att göra ett omtag om arbetet med
            den biståndspolitiska plattformen än att forcera ett illa berett
            förslag månader före ett val. Riksdagen bör därför ge regeringen
            i uppdrag att inleda en bred och inkluderande process för att
            ta fram en ny biståndspolitisk plattform. Detta bör riksdagen
            som sin mening ge regeringen till känna.
          </p>
          <p xml:id="i-DUPUuTFrfitCGYL7U68cg2">
            För att garantera att den biståndspolitiska plattformen får den
            parlamentariska förankring som vi menar är nödvändig bör plattformen
            beslutas av riksdagen och inte regeringen. Riksdagen bör därför
            ge regeringen i uppdrag att återkomma till riksdagen med ett förslag
            till biståndspolitisk plattform i form av en proposition. Detta
            bör riksdagen som sin mening ge regeringen till känna.
          </p>
          <head xml:id="i-r2g8VQBaij8XLPwqpTzQD" type="h1">
            4 Omläggningen av biståndspolitiken
          </head>
          <p xml:id="i-65hybjQ76HsAyNC9Vhxv9Y">
            Propositionen om en ny biståndspolitisk plattform är inte bara
            ett förslag på ett dokument som ska styra utformningen av svenskt
            utvecklingssamarbete i framtiden. Det är också en beskrivning
            av de idéer som varit vägledande i den omläggning av svensk biståndspolitik
            som den borgerliga regeringen redan genomfört under sina år vid
            makten.
          </p>
          <p xml:id="i-A9XN5CPcyjb49BBJoRQVLV">
            Biståndsviljan är stark i Sverige. Det finns ett brett folkligt
            stöd för att vi ska ha ett högt bistånd av god kvalitet. Det är
            inte så förvånande. Det finns en lång tradition av solidaritet
            i vårt land. Vi vet att fattigdom slår sönder den enskildes liv,
            men att fattigdom är ett gemensamt samhällsproblem som vi behöver
            möta tillsammans.
          </p>
          <p xml:id="i-BzAxnqusFXwHxNm8ZH1cgb">
            Efter att Sverige bedrivit utvecklingssamarbete i mer än fem
            decennier så vet vi också att bistånd kan förändra om det utformas
            på rätt sätt. Utifrån de framgångar och bakslag som skett finns
            det många lärdomar att dra. Vi vet i dag vad som krävs för att
            biståndet ska vara framgångsrikt.
          </p>
          <p xml:id="i-HvAmuX7tNB9C7BQyvqCx52">
            Men de senaste åren har det svenska biståndet i grunden förändrats.
            Ett kortsiktigt resultatfokus har inneburit att det lokala ägandeskapet
            undergrävts, att biståndet i allt högre utsträckning detaljstyrts
            från Sverige och att de mer långsiktiga insatserna i de svåraste
            miljöerna fått ge vika. Under den borgerliga regeringen har fattigdomsbekämpning
            fått en alltmer undanskymd roll när strukturerat arbete för att
            minska fattigdom och ekonomiska klyftor ersatts med en allt högre
            tilltro till marknadslösningar, handel, ekonomisk tillväxt och
            utländska investeringar. Arbetet med att bryta ned de ekonomiska
            och politiska strukturer som skapar fattigdom har tydligt nedprioriterats.
            Allt mindre av svenskt bistånd når därför i dag de fattigaste.
            Den borgerliga biståndspolitiken bygger på hemmasnickrade nyliberala
            teorier i stället för den breda erfarenhet som finns i vårt land.
          </p>
          <p xml:id="i-7gAMTqwKnTyjzYpwoTU5Kn">
            Denna övertro på marknadskrafterna genomsyrar förslaget till
            bistånds­politisk plattform. Linnéuniversitetet är i sitt remissvar
            kritiskt mot att plattformen framställer ekonomisk tillväxt som
            ett mål i sig i stället för som ett medel som under vissa förutsättningar
            kan bidra till att människors sociala och ekonomiska rättigheter
            uppfylls. Afrikagrupperna m.fl. organisationer delar i ett gemensamt
            remissvar denna kritik och lägger till att målet bör utvecklas
            så att det syftar på en miljömässigt hållbar tillväxt.
          </p>
          <p xml:id="i-KodXiJ78XWatFmEePoyEme">
            Denna kritik sätter också fingret på en annan brist i den borgerliga
            biståndspolitiken: avsaknaden av ett tydligt miljö- och klimatperspektiv.
            Klimatförändringarna är vår tids största utmaning. Klimatet har
            redan börjat förändras i stora delar av världen. Men medan klimatförändringarna
            uppstått på grund av nords koldioxidutsläpp så drabbar de världens
            fattigaste hårdast. Klimatförändringarna bidrar därför till att
            förstärka de redan djupa klyftorna mellan nord och syd, mellan
            rika och fattiga och mellan män och kvinnor. Klimatförändringarna
            är därför i dag ett av de största hindren för framgångsrik fattigdomsbekämpning.
            Att fler människor ska få tillgång till rent vatten, hållbart
            producerad mat och förnybar energi är centralt både för att bekämpa
            fattigdom, öka jämställdhet och lägga grunden för en miljömässigt
            hållbar utveckling.
          </p>
          <p xml:id="i-6Sim2Z7HmiRWUmRRfY2f8B">
            Utvecklingsarbetet måste därför genomsyras av ett tydligt miljö-
            och klimatperspektiv. Biståndet måste klimatsäkras, länderna i
            syd behöver stöd i arbetet med att möta de växande miljö- och
            klimatproblemen och viktigast av allt – nord måste ta ansvar för
            de klimatförändringar man skapat. Vänsterpartiet har därför bl.a.
            föreslagit ett additionellt klimatbistånd.
          </p>
          <head xml:id="i-VQbEmjSHidA3DQX3msEypJ" type="h1">
            5 Ägandeskap och solidaritet
          </head>
          <p xml:id="i-4RG6D8FYAFCbYpcVKc23bH">
            Vänsterpartiets utgångspunkt för bistånd är den internationella
            solidariteten. Vi menar därför att utvecklingssamarbetet ska utgå
            från mottagarnas prioriteringar, inte från egenintressen i nord
            eller som ett maktmedel mot mottagarna. Vänsterpartiet menar att
            en förutsättning för en framgångsrik fattigdomsbekämpning är att
            det politiska och ekonomiska självbestämmandet i syd ökar. Varje
            land har sin egen historia och sin egen unika situation och det
            finns således aldrig en enda väg till utveckling.
          </p>
          <p xml:id="i-LNuKPa5Jubh1JiUnoPKr4E">
            I den s.k. Parisdeklarationen, som antogs 2005, framgår att utvecklingsländernas
            inflytande över utvecklingssamarbetet måste öka. Biståndsgivarna
            lovar att förändra attityder och metoder för att anpassa sitt
            bistånd bättre till varje enskilt samarbetsland. Utvecklingsländerna
            måste med andra ord äga sin egen utveckling. Men fortfarande återstår
            mycket arbete innan det går att tala om ägandeskap för utvecklingsarbete
            i syd. Tyvärr konstaterar vi att Sverige dessutom sedan flera
            år går i rakt motsatt riktning, mot att alltmer ska detaljstyras
            från Stockholm. Det är ett gammalt och omodernt sätt att bedriva
            bistånd, som har prövats och som har misslyckats.
          </p>
          <p xml:id="i-BYPVYKF9FioMCKtTn7bwBj">
            Ägandeskap är en fråga om demokrati men också om effektivitet.
            Om biståndsmedel ska leda till långsiktiga förändringar krävs
            att mottagaren äger sin egen utveckling. För att framgångarna
            inom ramen för arbetet med kampen mot fattigdomen i världen ska
            bli permanenta krävs att arbetet för att nå fram genomsyras av
            ett starkt ägandeskap av arbetet i syd. Det är människor i syd,
            de som känner fattigdomen och orättvisorna i sin vardag, som behöver
            sätta dagordningen för biståndet. Därför måste besluten om landets
            utveckling tas av invånarna själva – detta är grunden för demokrati.
            Syds befolkning måste tillåtas att formulera sina egna mål och
            visioner och styra sin egen utveckling.
          </p>
          <p xml:id="i-HjHKE3NUi3Wtw5GyDBSqSn">
            Afrikagrupperna m.fl. organisationer vill i sitt gemensamma remissvar
            se tydligare riktlinjer för hur samarbetspartners ägarskap ska
            stärkas. Linnéuniversitetet konstaterar att Parisagendans ownership-perspektiv
            har blivit helt överspelat av Busanagendans donorship och dess
            fokus på mätbara resultat. Statskontoret saknar en redogörelse
            för hur biståndet ska kunna motsvara Parisdeklarationens principer
            om att biståndet ska utgå från mottagarens behov och samarbetsländernas
            ägarskap.
          </p>
          <p xml:id="i-3WyVEMcm7wKyRVrALWMoJc">
            Allt utvecklingsbistånd ska utgå från respektive mottagarlands
            egna behov och respektera dess suveränitet och inte förknippas
            med ekonomiska villkor. Detta bör riksdagen som sin mening ge
            regeringen till känna.
          </p>
          <head xml:id="i-Aic9uNiDNjYZnJSnhBMTyn" type="h2">
            5.1 Fattigdomsfokus
          </head>
          <p xml:id="i-YL3xBYCBkQvjHYMDbYX9Ro">
            Sveriges politik för global utveckling innebar en bred samsyn
            om att svenskt bistånd måste få ett starkare fattigdomsfokus.
            Allt bistånd skulle syfta till att utrota fattigdomen. Detta synsätt
            har dock i praktiken inte fått genomslag i allt bistånd. Exempelvis
            i det bistånd som regeringen kanaliserar via näringslivet är fokus
            snarare på att främja tillväxt än på att utrota fattigdom.
          </p>
          <p xml:id="i-Ft1vkKuG4auWkcuaxgvCdQ">
            Förändringen syns tydligt i hur regeringen styr biståndsmyndigheten
            Sida. I de fyra senaste regleringsbreven för Sida som den borgerliga
            regeringen lämnat ifrån sig förekommer orden fattig och fattigdom
            endast vid 9 tillfällen. Det kan jämföras med den tidigare regeringen.
            I de fyra sista regleringsbreven som den socialdemokratiska regeringen
            lämnade ifrån sig förekom samma ord vid sammanlagt 49 tillfällen.
          </p>
          <p xml:id="i-9cCPePrW3NDt6NBPLMWmo6">
            I år kommer Sida att besluta om biståndsinsatser för över 18
            miljarder. Om regeringen då väljer att lyfta fram fattigdom 17
            gånger, som man gjorde i regleringsbrevet för 2003, eller en gång
            som man gör i regleringsbrevet för 2014 så får det självklart
            konsekvenser. De fattigdomsrådgivningstjänster som tidigare fanns
            på Sida har dragits in. I sina upphandlingar nämner inte Sida
            fattigdomsbekämpning. Regeringen har dessutom avslutat biståndet
            till några av jordens fattigaste länder, och nu står Burkina Faso
            och Bolivia på tur.
          </p>
          <p xml:id="i-KgoSKLppkdhvEZAdsZwtqY">
            Samtidigt har den borgerliga regeringen alltmer fokuserat på
            kortsiktiga resultat i biståndet. Effekten av det har blivit att
            insatserna fokuseras på områden där man just kan nå kortsiktiga
            resultat och att man lämnar svårare projekt där det krävs ett
            mer långsiktigt arbete. Det är lättare att nå snabba resultat
            om man jobbar med män i storstad med några års skolgång än om
            man riktar sina insatser mot kvinnor på landsbygd som kanske aldrig
            satt sin fot i en skola. Den borgerliga biståndspolitiken kan
            uppvisa fina resultat, men den bidrar knappast till att bryta
            ned de strukturer som skapar fattigdom.
          </p>
          <p xml:id="i-MnUXcL3BoGh73rMBEyAu6r">
            Denna radikala omläggning av svenskt bistånd märks av runt om
            på jorden. När Indevelop genomförde en utvärdering av svenskt
            bistånd fann man att 40 procent av Sidas insatser över huvud taget
            inte nådde de fattigaste. Det som borde vara biståndets huvuduppgift
            har tydligt nedprioriterats.
          </p>
          <p xml:id="i-E74Uy68W2JgQbsJX4RtMHv">
            Det är bra att regeringen i sin proposition påpekar vikten av
            att fattiga människor känner sig trygga i sin rätt till jorden
            de brukar och att denna trygghet är en förutsättning för att de
            ska kunna göra investeringar som leder till ökad avkastning. Men
            det är problematiskt att propositionen inte nämner det hot mot
            fattiga människors rätt till jorden de brukar som markrofferi
            utgör.
          </p>
          <p xml:id="i-Wveiam7GPcdJeN3mqr3jjQ">
            Biståndsplattformen behöver ha ett tydligt fattigdomsfokus. Kvinnor
            och män som lever i fattigdom måste vara den självklara målgruppen
            för svenskt bistånd. Men i förslaget till den biståndspolitiska
            plattformen används i stället målgruppen kvinnor och flickor i
            fattiga länder samt de människor som på olika håll lever under
            förtryck. Den stora majoriteten av världens fattiga är kvinnor
            och det finns ett klart samband mellan förtryck och fattigdom.
            Men även i jordens fattigaste länder finns kvinnor som är välbärgade,
            och långt ifrån alla som lever i förtryck är fattiga. Målgruppen
            för svenskt bistånd ska vara fattiga människor i allmänhet och
            fattiga kvinnor i synnerhet. Detta bör riksdagen som sin mening
            ge regeringen till känna.
          </p>
          <head xml:id="i-B5PEBECFrHMX5qFoRJ2xpD" type="h3">
            5.1.1 Fattiga som aktörer
          </head>
          <p xml:id="i-4bbmPLobQVCbfq1eQpQw9h">
            Det övergripande målet för svenskt bistånd ska enligt den biståndspolitiska
            plattformen vara att skapa förutsättningar för bättre levnadsvillkor
            för människor som lever i fattigdom och förtryck. Linnéuniversitetet
            kritiserar i sitt remissvar att ambitionen att lyfta fram fattiga
            människors egen handlingskraft försvunnit från detta övergripande
            mål. Afrikagrupperna m.fl. organisationer vill att regeringen
            förklarar varför den vill ta bort fattiga människors roll som
            förändringsaktörer ur det övergripande målet för svenskt bistånd,
            samt hur regeringen avser att operationalisera denna förändring.
          </p>
          <p xml:id="i-93Gwe8JRgPD2JFRP5yVPWA">
            Regeringen skriver i sin proposition att människor som lever
            i fattigdom är subjekt och aktörer, inte objekt eller passiva
            mottagare. Med detta avser regeringen att svenskt bistånd ska
            ha ett individfokus. Detta är dock långt ifrån tillräckligt. En
            genomgripande förändring av världen kräver att människor går samman
            och gemensamt arbetar för förändring. Därför är det bra att mycket
            av det bistånd som Sverige kanaliserar genom folkrörelser syftar
            just till att stärka människors möjligheter att kräva att få sina
            rättigheter tillgodosedda och respekterade. Denna syn på fattiga
            människor som förändringsaktörer bör avspeglas i det övergripande
            målet för svenskt bistånd. Detta bör riksdagen som sin mening
            ge regeringen till känna.
          </p>
          <head xml:id="i-RLxBtt6LoVii7D1dc6pLHC" type="h3">
            5.1.2 Medelinkomstländer
          </head>
          <p xml:id="i-Hnfa29ormwWinFWKTDYsgH">
            I Sveriges politik för global utveckling (PGU) heter det att
            Sveriges politik för utveckling ska präglas av ett rättighetsperspektiv
            och de fattigas perspektiv på utveckling. Då måste vi utgå från
            var de fattiga individerna finns och rikta insatserna dit. Fattigdomens
            strukturer har förändrats under de gångna decennierna. I dag lever
            en stor majoritet av jordens fattiga i medelinkomstländer. Fattigdomen
            kan därför inte bara ses som en brist på resurser utan också som
            ett resultat av att resurser fördelats orättvist och ojämlikt.
          </p>
          <p xml:id="i-EnJUhLfiXEaqzH8hF249xJ">
            Att bara se till medelinkomsten i ett land är ett trubbigt instrument.
            Om vi ska utrota fattigdomen räcker det inte att ge bistånd till
            låginkomstländer. Vi måste också rikta bistånd till medelinkomstländer
            som gör att dessa länders fattiga invånare kan organisera sig
            och kräva sin rättmätiga del av resurserna.
          </p>
          <p xml:id="i-6Z9HxBHAgVybJ6cmfsvU9C">
            I den biståndspolitiska plattformen slår regeringen fast att
            svenskt utvecklingssamarbete ska fokusera på låginkomstländer.
            Linnéuniversitetet säger sig i sitt remissvar sakna en förklaring
            till hur regeringen kommit fram till att svenskt bistånd inte
            ska gå till den majoritet av världens fattiga som lever i medelinkomstländer
            – ett ställningstagande som innebär en radikal omläggning av politiken.
            Linnéuniversitetet menar att detta är ett drastiskt beslut som
            till stor del går stick i stäv med forskning kring hur fattigdom
            ser ut i världen.
          </p>
          <p xml:id="i-EXPP9XC6PgfGtkBhGaS5Ri">
            Vänsterpartiet instämmer i kritiken från Linnéuniversitet. Fattiga
            människors behov, intressen och förutsättningar ska vara en utgångspunkt
            i strävandena mot en rättvis och hållbar utveckling. Politiken
            ska präglas av de fattigas perspektiv på utveckling. Detta bör
            riksdagen som sin mening ge regeringen till känna.
          </p>
          <head xml:id="i-KqGh7yPR36bMNVxuwwFyhf" type="h3">
            5.1.3 Fackliga rättigheter
          </head>
          <p xml:id="i-VJDoK7DtimuyccQeVdt1vg">
            Att få organisera sig på sin arbetsplats och bilda fria och oberoende
            fackföreningar är en grundläggande mänsklig rättighet, som kränks
            och inskränks i ett flertal länder. Centralt för arbetet med att
            stärka respekten för de fackliga rättigheterna är att stödja de
            löntagare som, ofta under svåra förhållanden, organiserar sig
            för sina intressen och för förändring. Främjandet av fackliga
            rättigheter, kollektivavtal och facklig organisering har en avgörande
            betydelse för att människor ska kunna lyfta sig själva ur fattigdom
            och för en mer rättvis och jämlik fördelning av jordens resurser.
            I många länder är samtidigt fackliga organisationer en av de tydligaste
            krafterna för demokratisering och mot förtryck. Stöd till organisationer
            som arbetar för löntagares rätt att organisera sig bör därför
            vara en viktig del av svenskt utvecklingssamarbete. Detta bör
            riksdagen som sin mening ge regeringen till känna.
          </p>
          <head xml:id="i-Gg3VNaSPh1uJFNkKrNnsD9" type="h3">
            5.1.4 Institutionsbyggande
          </head>
          <p xml:id="i-26stz8sLqFR55YGdoWoqYz">
            Samhället förändras inte bara genom att enskilda personer får
            det bättre ställt ekonomiskt. Vi behöver också bygga samhällsstrukturer
            som stöder en jämn fördelning av samhällets välstånd. Regeringens
            förslag till biståndspolitisk plattform utgår från en nyliberal
            syn på samhället och marknaden. Det är marknadskrafterna som ska
            lösa samhällets utmaningar. Fattigdom beskrivs som ett individuellt
            problem, snarare än som ett resultat av ekonomiska och politiska
            strukturer. Samhället och dess institutioner beskrivs nästan entydigt
            som problem och hinder.
          </p>
          <p xml:id="i-L3j3JNNjhUr6FABdcrMLrg">
            En realistisk biståndspolitik måste dock utgå från en realistisk
            beskrivning av verkligheten där såväl privata som statliga aktörer
            både kan möjliggöra och hota förverkligandet av individers rätt
            till ett bra liv. Linnéuniversitetet efterlyser i sitt remissvar
            ett resonemang om hur regeringen ser på statens roll som utvecklingsaktör
            i de biståndsmottagande länderna. Sverige har goda erfarenheter
            av att bidra till institutionsbyggande. Bland annat det svenska
            biståndet till att bygga upp myndigheter för skatteuppbörd kan
            spela en viktig roll genom att undanröja hinder för framväxten
            av skattefinansierad välfärd. Vår egen erfarenhet från Sverige
            visar på hur viktig uppbyggnaden av välfärdssystem, socialförsäkringar,
            effektiv beskattning och institutioner varit för vårt arbete med
            att minska fattigdomen. Stöd till uppbyggnad av välfärdssystem,
            socialförsäkringar och effektiv beskattning bör vara centrala
            delar av det svenska biståndet. Detta bör riksdagen som sin mening
            ge regeringen till känna.
          </p>
          <head xml:id="i-3DYeeXctjQubjrkdYyifT1" type="h2">
            5.2 Jämställdhet
          </head>
          <p xml:id="i-PH1V2qZgNk8U8nHis2fbTF">
            Kränkningar av kvinnors rättigheter är det vanligaste och mest
            omfattande brottet mot de mänskliga rättigheterna. Världen över
            begränsas kvinnors liv av diskriminerande lagstiftningar och samhällsnormer.
            Kvinnors rättigheter är grundläggande mänskliga rättigheter –
            men de är även en nyckel till utveckling. Könsdiskriminering är
            en viktig orsak till fattigdom.
          </p>
          <p xml:id="i-HJC17iQNrR1G68YK9Xadi9">
            Den svenska utvecklingspolitiken utgår från två perspektiv: fattigdomsbekämpning
            och ett rättighetsperspektiv. Både fattigdom och inskränkningar
            av de mänskliga rättigheterna tar sig ofta olika uttryck för män
            och kvinnor. För att nå framgång på dessa områden menar Vänsterpartiet
            att ett tydligt könsperspektiv bör inkluderas så att mäns och
            kvinnors skilda villkor synliggörs och politiken utformas så att
            den undanröjer förtryck och diskriminering på grund av kön. Ska
            biståndet bryta ned de strukturer som skapar ojämlikhet mellan
            män och kvinnor krävs både riktade insatser och att ett tydligt
            genusperspektiv genomsyrar allt svenskt bistånd. Jämställdhet
            behöver därför både vara ett eget delmål i den biståndspolitiska
            plattformen och genomsyra alla andra områden i den. Detta bör
            riksdagen som sin mening ge regeringen till känna.
          </p>
          <head xml:id="i-T94bQgJiLW9toYPCSp9sfb" type="h3">
            5.2.1 50 procent av biståndet till kvinnor
          </head>
          <p xml:id="i-WwAEycQ7aEhheNFcp6iyAu">
            Trots att det råder bred enighet om att jämställdhetsfrågor är
            centrala både för utveckling i stort och i svenskt utvecklingssamarbete
            så saknas det tydliga siffror på hur stor andel av det svenska
            biståndet som går till män respektive kvinnor. Det är viktigt
            både med mål och med uppföljning för att garantera att svenskt
            bistånd faktiskt bidrar till jämställdhet. Sverige bör därför
            ha som mål att minst 50 procent av biståndet ska gå till kvinnor.
            Detta bör riksdagen som sin mening ge regeringen till känna.
          </p>
          <head xml:id="i-8KwU8ePDHDFVUaTK4jpK8G" type="h3">
            5.2.2 Sexuell och reproduktiv hälsa och rättigheter
          </head>
          <p xml:id="i-RXea8sBjaoZggC9oq6Z3fv">
            Under delmål fyra i förslaget till ny biståndspolitisk plattform,
            förbättrad grundläggande hälsa, anger propositionen tre delmål.
            Bättre tillgång till sexuell och reproduktiv hälsa och rättigheter,
            SRHR, ingår som en del i ett av dessa delmål. Det är en placering
            som inte motsvarar detta områdes vikt. Uppföljningar av Sveriges
            arbete med SRHR-frågor visar att biståndsanslagen minskat på detta
            område sedan 2006, samtidigt som SRHR ofta lyfts fram som prioriterat.
            Detta duger inte. Sverige bör öka andelen bi- och multilateralt
            bistånd till SRHR-relaterad verksamhet till minst 10 procent av
            biståndsbudgeten. Detta bör riksdagen som sin mening ge regeringen
            till känna.
          </p>
          <head xml:id="i-gb9N8N3QdeqBFHGNz6wvm" type="h2">
            5.3 Miljö och klimat
          </head>
          <p xml:id="i-QZCkGJTduTVeHEbu48q7dT">
            Under de decennier som Sverige bedrivit utvecklingssamarbete
            har kunskapen om miljöfrågorna vuxit fram samtidigt som klimatförändringarna
            utvecklats till en av de största utmaningarna. Vi inser i dag
            att miljön och klimatet sätter tydliga gränser. Ekonomisk utveckling
            och tillväxt måste vara både socialt och miljömässigt hållbar.
          </p>
          <p xml:id="i-Kz4FWcBRSPBRSPGuzL1YJM">
            Klimatförändringarna är i sig en av vår tids största ödesfrågor.
            Klimatförändringarna bidrar samtidigt till att öka klyftorna mellan
            och inom länder. Medan klimatförändringarna skapats genom att
            jordens höginkomsttagare levt på ett ohållbart sätt, långt utöver
            sitt miljöutrymme – så är det världens fattigaste som drabbas
            hårdast när klimatet förändras. Ska fattigdomsbekämpning och utveckling
            vara långsiktigt hållbara måste det ske inom de ramar som miljön
            och klimatet sätter.
          </p>
          <p xml:id="i-TBTPmUrpxZMyH7Rh4A44xk">
            Insikten om miljöns sårbarhet och de allt tydligare klimatförändringarna
            måste genomsyra Sveriges utvecklingspolitik i alla delar. Men
            vi saknar i stora delar dessa perspektiv i den biståndspolitiska
            plattformen. Allt svenskt utvecklingssamarbete måste vara miljömässigt
            hållbart och klimatanpassat. Detta bör riksdagen som sin mening
            ge regeringen till känna.
          </p>
          <head xml:id="i-M9x2rPXCsu23wYfF8ji6LC" type="h1">
            6 Målkonflikter
          </head>
          <p xml:id="i-3NtfWLRakbQn2cPpTyMtgr">
            Flera av remissinstanserna efterlyser tydligare skrivningar om
            hur den biståndspolitiska plattformen förhåller sig till andra
            styrdokument och då framför allt till Sveriges politik för global
            utveckling, PGU. Sida menar att värderingarna, utgångspunkterna
            och principerna för biståndet delvis står i motsättning till varandra.
            Sida och Statskontoret efterlyser tydliga besked om vilka andra
            policyer och riktlinjer som inte gäller längre när den biståndspolitiska
            plattformen träder i kraft. Linnéuniversitetet efterlyser en analys
            av eventuella konflikter mellan delmålen. Sida och Statskontoret
            vill att regeringen ska klargöra målhierarkin så att det tydligt
            framgår vilka mål som är överordnade när det uppstår målkonflikter
            mellan olika delmål eller mellan delmål och tematiska prioriteringar.
            Statskontoret påpekar att plattformen inte tillräckligt tydligt
            talar om hur målen ska omsättas i genomförandet av politiken.
            Linnéuniversitetet menar att innehållet i plattformen, vad gäller
            mål, metoder och principer, inte lever upp till de krav som ställs
            på styrning och vägledning av biståndet.
          </p>
          <p xml:id="i-JB49AvFLi42gDirHnuL88f">
            Det är viktigt att allt svenskt bistånd och alla aktörer inom
            det svenska biståndet följer PGU och Sveriges officiella utvecklingsmål.
            Om inte alla projekt och aktörer arbetar mot samma mål blir biståndet
            ineffektivt.
          </p>
          <p xml:id="i-YE2Jezss6KnzcNauGA8HAz">
            Statskontoret saknar skrivningar om hur plattformens mål förhåller
            sig till målen i PGU och pekar på risken för att två parallella
            styrsystem byggs upp. Sida vill se ökade krav på samordning mellan
            olika svenska aktörer samt mellan biståndet och andra politikområden
            i linje med PGU. Linnéuniversitetet menar att det är omöjligt
            att diskutera exempelvis jordbruks- eller klimatfrågor i biståndet
            utan att ta hänsyn till andra politikområden. Afrikagrupperna
            m.fl. organisationer vill att plattformen ska tydliggöra relationen
            till PGU och referera till den pågående processen om det ramverk
            som ska ersätta millenniemålen efter 2015, samt förhålla sig till
            de internationella åtaganden som Sverige har gjort att, förutom
            biståndet, investera i nya additionella resurser för klimatåtgärder.
          </p>
          <p xml:id="i-FDUHgoUeoLFunbqScdEwp7">
            Det är viktigt att Sverige inte överger den politik för global
            utveckling som riksdagen beslutat om och som ska genomsyra samtliga
            politikområden. Det är också viktigt att den svenska utvecklingspolitiken
            strävar mot samma mål som millenniemålen och de mål som ska ersätta
            dem. Sverige bör därför koppla allt bistånds- och utvecklingssamarbete
            till uppfyllandet av millenniemålen och PGU samt till det ramverk
            som ska ersätta millenniemålen efter 2015. Detta bör riksdagen
            som sin mening ge regeringen till känna.
          </p>
          <head xml:id="i-LvfvG7S1HEFFWTS2LyCYGX" type="h1">
            7 Resultatstyrning, transparens och ägandeskap
          </head>
          <p xml:id="i-6mzko1j2NVP2bUmZgVkApg">
            Regeringen skriver i förslaget till biståndspolitisk plattform
            att det svenska biståndet ska präglas av insyn och öppenhet. Det
            står dock ingenting om hur regeringen vill öka insynen och öppenheten
            i den allt större del av biståndet som stannar i Sverige. Om vi
            ska kunna leva upp till ambitionen att det svenska biståndet ska
            präglas av insyn och öppenhet krävs en bättre redovisning av hur
            regeringen använder de biståndspengar som går till annat än bistånd.
            Först då blir det möjligt för världens fattiga att fullt ut utkräva
            ansvar av Sverige som givare.
          </p>
          <p xml:id="i-PtddPHnXqHa6r2Ba2tRBhP">
            Linnéuniversitetet menar i sitt remissvar att transparens inte
            bara ska gälla mottagare utan även givare, och efterlyser därför
            formuleringar om hur de biståndsmottagande länderna och deras
            medborgare ska kunna kräva transparens och utkräva ansvar av Sverige
            som givare. Linnéuniversitetet vill också att plattformen ska
            problematisera den bristande transparensen i den privata sektorn
            och menar att de krav på resultatstyrning som tillämpas på övrigt
            bistånd även bör gälla i denna sektor.
          </p>
          <p xml:id="i-YZAtrYhGmXhS8kktbvsnUY">
            Linnéuniversitetet menar att skrivningarna om resultat är otydliga
            eftersom de inte talar om vilken typ av mål, mätningar, tidsaspekter,
            aktörer, processer etc. som regeringen vill se.
          </p>
          <p xml:id="i-N1vhi9GPWwJ2ZHHxHWUSiy">
            I dag ställs inte samma krav på resultatredovisning i det bistånd
            som kanaliseras till privata aktörer. Det råder inte heller samma
            öppenhet kring den del av biståndsbudgeten som går till andra
            saker än bistånd. Det är inte rimligt. Allt svenskt bistånd ska
            omfattas av kraven på insyn, öppenhet och resultat­redovisning.
            Regeringen bör säkerställa att alla aktörer som arbetar med bistånd
            och utvecklingssamarbete, inklusive de inom den privata sektorn,
            följer Sveriges politik för global utveckling samt Sveriges officiella
            utvecklingsmål. Detta bör riksdagen som sin mening ge regeringen
            till känna.
          </p>
        </div>
        <div xml:id="i-N69SWh5zpfNX5165Zx8BXg" type="signatureBlock">
          <list xml:id="i-HDB7tcSbn14fXpGtAkBerG">
            <item xml:id="i-UN1ZWGLRcHt8Bgu6uoWtoz" who="i-K3yJ7rruozYUK99nj91ffc" type="signature">
              Hans Linde (V)
            </item>
            <item xml:id="i-Azt5YvwskR9wNzpyX66o61" who="i-Beux79YM43dDCxrVuBqfWw" type="signature">
              Torbjörn Björlund (V)
            </item>
            <item xml:id="i-2p25R2zxtFaAhkvxA27DDS" who="i-HNw1w34Sd2tGfFnWtdrzZb" type="signature">
              Jens Holm (V)
            </item>
            <item xml:id="i-Dye9yGj4FrwMHDvctnjeLM" who="i-5CH7vHLGXLfDB5Tn7xx95V" type="signature">
              Siv Holma (V)
            </item>
            <item xml:id="i-GtyryhDL1h5n7nk941pL56" who="i-FAhoYDeAxVXRZmnF5LnHgv" type="signature">
              Kent Persson (V)
            </item>
          </list>
        </div>
      </div>
    </body>
  </text>
</TEI>
