<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-200708-UU-00022">
  <teiHeader>
    <fileDesc>
      <titleStmt>
        <title>med anledning av skr. 2007/08:109 Mänskliga rättigheter i svensk utrikespolitik</title>
        <author corresp="i-34FRvyXQKUigF3Qr9AwKJe">av Bodil Ceballos m.fl. (mp)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>med anledning av skr. 2007/08:109 Mänskliga rättigheter i svensk utrikespolitik</title>
          <idno type="rdwebb">GV02U22</idno>
          <rs type="number">U22</rs>
          <orgName type="comitteeAbbreviation">UU</orgName>
          <ref type="dokument_url_text">http://data.riksdagen.se/dokument/GV02U22/text</ref>
          <ref type="dokument_url_html">http://data.riksdagen.se/dokument/GV02U22</ref>
          <ref type="dokumentstatus_url_xml">http://data.riksdagen.se/dokumentstatus/GV02U22</ref>
          <ref type="doc">http://data.riksdagen.se/fil/DBE087A3-E980-483C-B74F-98C9F71744C2</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-34FRvyXQKUigF3Qr9AwKJe</idno>
            <name>Bodil Ceballos</name>
            <state type="partyAffiliation" ref="Q213451">
              <desc>MP</desc>
            </state>
          </person>
          <person gender="man">
            <idno>i-9x2nw6aosA3pyEJfJTc1eD</idno>
            <name>Ulf Holm</name>
            <state type="partyAffiliation" ref="Q213451">
              <desc>MP</desc>
            </state>
          </person>
          <person gender="man">
            <idno>i-Q6UywURdDfH4kXfTm7hwEb</idno>
            <name>Max Andersson</name>
            <state type="partyAffiliation" ref="Q213451">
              <desc>MP</desc>
            </state>
          </person>
          <person gender="man">
            <idno>i-2EZPhWWR7yHztg3zN2aNvh</idno>
            <name>Peter Rådberg</name>
            <state type="partyAffiliation" ref="Q213451">
              <desc>MP</desc>
            </state>
          </person>
        </listPerson>
      </particDesc>
      <correspDesc>
        <correspAction type="basedOn" xml:id="i-z6LD6Va29dNp182fUfPmq"/>
        <correspContext corresp="i-z6LD6Va29dNp182fUfPmq">
          <ref>Regeringsskrivelse 2007/08:109</ref>
        </correspContext>
        <correspAction xml:id="i-BTPXYNao1dsUKYXS2mzf49" type="signed"/>
        <correspContext corresp="i-BTPXYNao1dsUKYXS2mzf49">
          <note type="signatory" corresp="i-34FRvyXQKUigF3Qr9AwKJe"/>
          <note type="signatory" corresp="i-9x2nw6aosA3pyEJfJTc1eD"/>
          <note type="signatory" corresp="i-Q6UywURdDfH4kXfTm7hwEb"/>
          <note type="signatory" corresp="i-2EZPhWWR7yHztg3zN2aNvh"/>
        </correspContext>
        <correspAction type="referral" xml:id="i-5fMZk76q6y392Q3tVFWUt9">
          <date when="2008-04-04"/>
        </correspAction>
        <correspAction type="dismissal" xml:id="i-6cF3NgPhjC6A4ozByuWRqx">
          <date when="2008-04-03"/>
        </correspAction>
        <correspAction type="dismissal" xml:id="i-P3EUpVdqnvAk96sQeA18bS">
          <date when="2008-04-03"/>
        </correspAction>
        <correspAction type="transfer" xml:id="i-92u7igMmzbJnw5BvpESjTM">
          <date when="2008-04-02"/>
        </correspAction>
        <correspAction type="submission" xml:id="i-SycNdvRCFJHnAPvk1NjhTP">
          <date when="2008-04-02"/>
        </correspAction>
        <correspAction type="assigned" xml:id="i-7E1dnUtUbnQeenyJ4CCj3H"/>
        <correspContext corresp="i-7E1dnUtUbnQeenyJ4CCj3H">
          <ref type="assignedTo">Utrikesutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#följd"/>
      </textClass>
    </profileDesc>
  </teiHeader>
  <text>
    <body>
      <div type="motBody">
        <div type="motProposal" subtype="förslag">
          <head xml:id="i-Jmj8wYgLJZFGfc2urQsbag">
            Förslag till riksdagsbeslut
          </head>
          <list style="ol">
            <item xml:id="i-S8izphx2TCFnBz4Ch8wpUi">
              Riksdagen tillkännager för regeringen som sin mening vad som
              anförs i motionen om Sverige inför ordförandeskapet och FN:s högkommissaries
              granskning ska ha sett till att förbättra situationen för de mänskliga
              rättigheterna även i Sverige.
            </item>
            <item xml:id="i-8o9AVeAFGTGjLbUSyaKS1Z">
              Riksdagen tillkännager för regeringen som sin mening vad som
              anförs i motionen om att fri- och rättigheter i svensk grundlag
              ska gälla lika för alla oavsett medborgarskap.
            </item>
            <item xml:id="i-QxwaNjLoouQfRMewgCMMbv">
              Riksdagen tillkännager för regeringen som sin mening vad som
              anförs i motionen om att även Sverige måste tåla en granskning
              och ta den kritik som andra länder uttalar mot oss på allvar.
            </item>
            <item xml:id="i-2qqrPhKdKr84uc2Wp9ntMd">
              Riksdagen tillkännager för regeringen som sin mening vad som
              anförs i motionen om att skyldigheten att skydda så sällan som
              möjligt ska inbegripa militära insatser.
            </item>
            <item xml:id="i-Ff6JDzMin3CeqE13Sj5rbs">
              Riksdagen begär att regeringen omgående återkommer med förslag
              för att implementera Romstadgan för den internationella brottmålsdomstolen
              genom ny lagstiftning.
            </item>
            <item xml:id="i-3zHi7MMS9uiZ7aEjfCf5AT">
              Riksdagen begär att regeringen snarast återkommer med tydliga
              besked om både form och medel vad gäller kvinnors mänskliga rättigheter.
            </item>
            <item xml:id="i-X3nkW7cbYCYbb8GRRbCPGP">
              Riksdagen tillkännager för regeringen som sin mening vad som
              anförs i motionen om att barnkonventionen ska införlivas i svensk
              rätt och därmed vara tillämplig i hela landet.
            </item>
            <item xml:id="i-RGTvgtSTcSyNrj9GPWoNhv">
              Riksdagen tillkännager för regeringen som sin mening vad som
              anförs i motionen om att regeringen i sin skrivelse i juni 2008
              bör ge de medborgerliga och politiska samt de ekonomiska, sociala
              och kulturella rättigheterna samma tyngd.
            </item>
            <item xml:id="i-C3UZZwD7qwJTnhQokqgyX3">
              Riksdagen tillkännager för regeringen som sin mening vad som
              anförs i motionen om att Sverige bör följa FN-resolutionens uppmaning
              och prioritera den grundläggande mänskliga rättigheten rätten
              till mat.
            </item>
            <item xml:id="i-5s5TBzJbsPTCQ5ScUhKWcC">
              Riksdagen tillkännager för regeringen som sin mening vad som
              anförs i motionen om att den bör prioritera rätten till vatten.
            </item>
            <item xml:id="i-KfdVeiEyz15vHMS4y8sVou">
              Riksdagen tillkännager för regeringen som sin mening vad som
              anförs i motionen om att Sverige aktivt bör engagera sig både
              inom FN-systemet och genom EU för att understödja en utveckling
              där företagens ansvar för mänskliga rättigheter förtydligas och
              där möjligheterna till ansvarsutkrävande och skadestånds- och
              straffansvar förtydligas.
            </item>
            <item xml:id="i-4YSHwprkmDhj344Ak7v3Sr">
              Riksdagen tillkännager för regeringen som sin mening vad som
              anförs i motionen om att regeringen också bör agera för att svenska
              statliga företag avkrävs MR-policyer och rutiner för kontroll
              och uppföljning av dessa.
            </item>
            <item xml:id="i-RLUuecjcfZmNQjeRCsnnUL">
              Riksdagen tillkännager för regeringen som sin mening vad som
              anförs i motionen om att det ska tydliggöras i svensk lagstiftning
              att domstolarna i asyl- och utvisningsärenden ska beakta UNHCR:s
              rekommendationer och lyssna på kritik som framförs.
            </item>
            <item xml:id="i-3kHN7eJ5hR85BFbYRMmrLe">
              Riksdagen tillkännager för regeringen som sin mening vad som
              anförs i motionen om att regeringen bör ha en konsekvent syn på
              tillståndet i världen.
            </item>
          </list>
        </div>
        <div type="motContent">
          <head type="h1" xml:id="i-VAPLKUxhAzE11fY8xBqbsA">
            Inledning
          </head>
          <p xml:id="i-3mRPaU68qRV8BKFmh1UMwg">
            Arbetet för de mänskliga rättigheterna måste fortsätta och efterlevnaden
            måste förbättras och stärkas. Sverige ska aktivt medverka till
            att detta arbete drivs framåt och vara en tydlig röst i värnandet
            av alla människors lika värde och rättigheter.
          </p>
          <p xml:id="i-FmyyGYHnC2hdaCFLGi4jZs">
            På detta sätt avslutas regeringens proposition om de mänskliga
            rättigheterna och man skulle kunna säga att det är ungefär detsamma
            som sagts på de tidigare 64 sidorna i dokumentet även om det benats
            upp i olika avdelningar och rubriker. Och självklart är det så
            att vi alla kan hålla med regeringen i denna sammanfattande bedömning,
            i synnerhet om den omfattar alla världens människor.
          </p>
          <head type="h1" xml:id="i-KvYY4tWrEPjuYjroREbNMg">
            Sopa rent framför egen dörr först
          </head>
          <p xml:id="i-6UECcTYhgNh7NbP24vitnT">
            År 2009 är Sverige ordförandeland i EU. Mänskliga rättigheter
            står då högt på dagordningen. År 2010 kommer Sverige att granskas
            av FN:s högkommissarie för de mänskliga rättigheterna. Både ordförandeskapet
            och granskningen kommer att sätta fokus på hur vi i Sverige arbetar
            med de mänskliga rättigheterna även på hemmaplan.
          </p>
          <p xml:id="i-H1EReuk2k1JHHyKFH3X4TA">
            Skrivelsen behandlar i och för sig mänskliga rättigheter i svensk
            utrikespolitik, men det hade varit klädsamt om den också åtminstone
            nämnde de brott mot de mänskliga rättigheterna som begås i Sverige,
            bl.a. mot utländska medborgare som befinner sig på svenskt territorium.
          </p>
          <p xml:id="i-FRKZPRtkrioeMvY9A7kPu7">
            Enligt skrivelsen är och ska Sverige vara en tydlig röst i världen
            för de mänskliga rättigheterna. Regeringen höjer t.o.m. ambitionerna
            på detta område och ska agera både bilateralt och multilateralt
            för att de mänskliga rättigheterna ska implementeras och efterlevas
            fullt ut i alla världens länder. Det torde också inkludera Sverige.
          </p>
          <p xml:id="i-K6EhtUBXnMjEtiCbnXGyeH">
            De mänskliga rättigheterna är universella och odelbara. De gäller
            för alla människor utan åtskillnad, oavsett land, kultur eller
            specifik situation. Ingen regering kan hävda särskilda förhållanden
            som tradition, kultur eller religion som skäl för att kränka de
            mänskliga rättigheterna, skriver regeringen. Den anser att begreppet
            mänskliga rättigheter riskerar att urholkas när stater försöker
            relativisera dess innebörd och hävda undantag av diverse slag.
          </p>
          <p xml:id="i-NkZ9QH2VwjtjqpckMF8SJL">
            Ändå har Sverige sedan många år tillbaka med hänvisning till
            den reglerade invandringen begått åtskilliga brott mot de mänskliga
            rättigheterna då människor har utvisats direkt till tortyr i strid
            med tortyrkonventionen och då barn har utvisats i strid med barnkonventionen.
            Inget land har blivit fällt så många gånger som Sverige för brott
            mot tortyrkonventionen.
          </p>
          <p xml:id="i-Ry3VytyL68XUfNJgHobKZs">
            Inom ramen för utvecklingssamarbetet kommer det att ges stöd
            till utbildning av personal inom rättsväsendet som t.ex. polis
            och fängelsepersonal i syfte att förebygga tortyr. Det vore lämpligt
            om Migrationsverkets personal också fick utbildning i hur man
            undviker att utvisa människor som riskerar att drabbas av tortyr.
            Att förebygga tortyr på individnivå är att låta bli att utvisa
            människor som utsätts för denna risk. Denna kunskap har i vissa
            fall fattats hos svenska beslutsfattare.
          </p>
          <p xml:id="i-P7BSG8SatjEYeoqHReoFjY">
            Varje gång vi utvisar människor direkt till krig begår vi nya
            brott mot asylrätten. Ett annat brott mot de mänskliga rättigheterna
            är att utvisa homosexuella till länder där homosexualitet bestraffas
            med döden.
          </p>
          <p xml:id="i-4QYQAcwXM96okESdr8oEx5">
            Andra tvivelaktiga beteenden som också torde strida mot de mänskliga
            rättigheterna är de förvarstaganden som sker av asylsökande i
            Sverige där människor spärras in på obestämd tid i väntan på utvisning.
            Den som begått ett brott har rätt till en prövning i flera instanser.
            En asylsökande är helt utlämnad till Migrationsverkets och gränspolisens
            godtyckliga bedömning av huruvida personen i fråga tänker motsätta
            sig avfärd till hemlandet eller ej. En asylsökande får också finna
            sig i att bli hämtad utan förvarning, i hemmet, på vårdcentralen,
            i skolan etc. och att bli hemskickad utan att ens få ta avsked.
            Den som inte har råd att anlita en advokat får snällt finna sig
            i denna behandling.
          </p>
          <p xml:id="i-CE2wuCaBB8FoWiE7VfwSAy">
            Miljöpartiet anser att Sverige inför ordförandeskapet och FN:s
            högkommissaries granskning ska se till att förbättra situationen
            vad gäller de mänskliga rättigheterna även i Sverige.
          </p>
          <head type="h1" xml:id="i-9ZJYRtkckDm3bAX8V8BHEv">
            Fri och rättigheter i svensk grundlag
          </head>
          <p xml:id="i-KXcRsgiFSN9nWgYNuscrTB">
            Den svenska grundlagsfästa rättighetskatalogen gäller för svenska
            medborgare och i huvudsak även för utländska. Rättigheter kan
            begränsas i lag. När det handlar om svenska medborgare ska begränsningen
            vara godtagbar i ett demokratiskt samhälle och nyttan stå i proportion
            till vad man uppnår med bestämmelsen. När det gäller utländska
            medborgare behöver det inte vara godtagbart i ett demokratiskt
            samhälle och nyttan behöver inte heller stå i proportion till
            vad man uppnår. Att det går att ta människor med utländsk bakgrund
            i förvar utan att ett brott har begåtts torde ha sin grund i denna
            bestämmelse.
          </p>
          <p xml:id="i-34TPr13tRgNrjaT9TRKa6U">
            Men även om det med tvekan är godtagbart enligt svensk grundlag
            att behandla människor på det sätt vi gör är också Europakonventionen
            lag i Sverige, och den föreskriver att alla rättigheter gäller
            envar, vilket inkluderar även utländska medborgare. Enligt folkrätten
            kan stater göra vissa undantag från de mänskliga rättigheterna
            under väpnad konflikt, dock aldrig mot förbudet mot slaveri och
            tortyr. I Sverige pågår det ingen väpnad konflikt, och det finns
            därför inte heller anledning att behandla utländska medborgare
            på annat sätt än svenska.
          </p>
          <p xml:id="i-Nk3ip1HAd2hKDm6gy5aAL2">
            Miljöpartiet anser att fri- och rättigheter i svensk grundlag
            ska gälla lika för alla oavsett medborgarskap.
          </p>
          <head type="h1" xml:id="i-UCSVVHfPDs1JH5114s5YLi">
            Vikten av att reagera mot brott mot de mänskliga rättigheterna
          </head>
          <p xml:id="i-Sfmvw413bd5d98JjHKUhPp">
            Regeringen menar att det är legitimt att reagera, och i riksdagen
            uttalar vi oss ofta om brott mot de mänskliga rättigheterna runtom
            i världen. Vi ser det nästan som vår parlamentariska skyldighet
            att uppmärksamma orättvisor som begås i andra länder. För inte
            så väldigt länge sedan uttalade sig en kuban i FN:s MR-råd om
            Sverige och anklagade oss för att slänga ut alla som inte var
            av vikingablod från vårt land. I det läget blev Sverige i huvudsak
            förnärmat i stället för att fundera över om det kanske låg något
            i det kubanen uttryckte. En mycket rimlig tolkning är att kubanen
            faktiskt känner till hur vi behandlar asylsökande som fått avslag
            på sina ansökningar. Det är dumt att kasta sten när man sitter
            i glashus.
          </p>
          <p xml:id="i-WDnGKq5g4YDgUY9n7GmPft">
            Miljöpartiet anser att även Sverige måste tåla en granskning
            och ta den kritik som andra länder uttalar mot oss på allvar.
          </p>
          <head type="h1" xml:id="i-Vqkgw8rfVr3FPVMv9s6t14">
            Skyldigheten att skydda
          </head>
          <p xml:id="i-4CwscMeebxo7U2nyi4pkPF">
            Det är av stor vikt att länder hjälper varandra i situationer
            av konflikt. Det är bra att det finns ett regelverk som reglerar
            vad som får göras och inte. Den nya principen om skyldighet att
            skydda är, vilket uppmärksammas i skrivelsen, kontroversiell.
            I synnerhet skyldigheten att i extrema fall reagera med militärt
            våld. Märkligt är också att denna skyldighet av någon anledning
            oftare anses vara av vikt när det gäller länder med olje- och
            gasfyndigheter eller andra åtråvärda naturresurser. Folkrätten
            legitimerar så att säga i efterhand invasionen av Afghanistan,
            och det ändrade regelverket kan missbrukas av stormakterna, men
            även av andra stater.
          </p>
          <p xml:id="i-Q61Hm9eyLPK72njxkNpUnr">
            Miljöpartiet anser att skyldigheten att skydda så sällan som
            möjligt ska inbegripa militära insatser.
          </p>
          <head type="h1" xml:id="i-SzPxC4VGxhr1t7XB3emgpx">
            Internationella brottmålsdomstolen
          </head>
          <p xml:id="i-ChbWsJkaqjba7YRhnQGgxh">
            Sverige har inte implementerat Romstadgan, vilket betyder att
            misstänkta förbrytare kan förbli ostraffade. Den nuvarande svenska
            lagstiftningen avseende internationella brott är på flera punkter
            mycket bristfällig och lever inte upp till Romstadgans krav. Rikspolis­styrelsen
            har uppskattat att uppemot tusen misstänkta krigsförbrytare och
            förövare av andra internationella brott befinner sig i Sverige.
            Om Sverige inte lagför dessa personer, kan ICC under vissa omständigheter
            begära att personerna överflyttas till Haag. I värsta fall kan
            personer förbli ostraffade.
          </p>
          <p xml:id="i-Bxsc8TAHvHpoYyWpjGxwcF">
            Miljöpartiet anser att Sverige har en skyldighet att genomföra
            en anpassning av lagstiftningen så att den överensstämmer med
            Romstadgan. Regeringen bör därför omgående återkomma med förslag
            för att implementera Romstadgan för den inter­nationella brottmålsdomstolen
            genom ny lagstiftning.
          </p>
          <head type="h1" xml:id="i-DM2kQkFPMdmS6sdce7YG6j">
            Kvinnors åtnjutande av mänskliga rättigheter
          </head>
          <p xml:id="i-MQ2ppYBXfQ9dHc3bNLoBqy">
            Sverige prioriterar på olika sätt jämställdhetsarbete och kvinnors
            rättigheter, inte minst i biståndet. Den nya biståndspolitiken,
            där nya prioriteringar görs samtidigt som kraven på egeninsatser
            m.m. av de ideella organisationerna skärps, riskerar dock att
            försämra möjligheterna att aktivt arbeta ute i fält. De ideella
            organisationerna vittnar om otydlighet både vad gäller formen
            för det framtida biståndet och om vilka resurser som står till
            förfogande för detta prioriterade område.
          </p>
          <p xml:id="i-AVZQtpwUAZRGBpGoanc3gr">
            Miljöpartiet anser att regeringen snarast ska återkomma med tydliga
            besked om både form och medel.
          </p>
          <head type="h1" xml:id="i-6WLY6Y6FiBQGN7KrUVfyHV">
            Barnets rättigheter
          </head>
          <p xml:id="i-JVbNeHUJUHdnehWRwUWiWk">
            Sverige är ett land som alltid gått i täten när det gäller barns
            rättigheter. Ändå gäller inte Barnkonventionen i Sverige och som
            tidigare nämnt anses den reglerade invandringen vara viktigare
            än att tillförsäkra utländska barn den rätt barnkonventionen ger
            dem. När detta påtalas för medborgarna är det få som förstår att
            så är fallet. I Sverige hänvisar vi till barnkonventionen i väldigt
            många fall, men när det handlar om implementering är svaret att
            barnkonventionen inte är en svensk lag. För att få den att gälla
            måste nu kommuner och landsting ta omvägen att via fullmäktige
            fatta beslut att barn­konventionen gäller i deras kommuner och
            landsting. På detta sätt har vi en situation där barnkonventionen
            gäller i delar av landet samtidigt som den inte gäller i andra.
          </p>
          <p xml:id="i-9seUjydBgtb2hGHY9EVg4T">
            Miljöpartiet anser att barnkonventionen ska införlivas i svensk
            rätt och därmed vara tillämplig i hela landet.
          </p>
          <head type="h1" xml:id="i-8K24WQ1JTuntaa5CBPw9Z1">
            MR och demokrati för rättvis och hållbar utveckling
          </head>
          <p xml:id="i-EPchsr4bptTorTAaJEoyhX">
            Politiken för global utveckling ska präglas av fattiga människors
            perspektiv på utveckling och ett rättighetsperspektiv. Regeringen
            framhåller att i synnerhet de medborgerliga och politiska rättigheterna
            är av avgörande betydelse.
          </p>
          <p xml:id="i-3twevitpgyLMmegQoXB6Cs">
            Miljöpartiet är kritiska till att de s.k. ESK-rättigheterna inte
            ges den tyngd de förtjänar.
          </p>
          <p xml:id="i-AZRNiP5XHQuNYBz5MwnGew">
            Just nu pågår slutförhandlingarna om ett tilläggsprotokoll till
            ESK-konventionen, (IKESKR, Konventionen om de ekonomiska, sociala
            och kulturella rättigheterna), där bl.a. rätten till mat ingår.
            Detta är en av de viktigaste processerna som pågår just nu för
            att stärka ESK-rättigheterna. Sverige deltar i dessa förhandlingar.
          </p>
          <p xml:id="i-6zvP3rdYwu9eHHuWniXfRz">
            Vi vet ännu inte hur utfallet blir, men det är viktigt att detta
            tilläggsprotokoll blir heltäckande och av samma kvalitet som de
            uppföljningsmekanismer som finns för övriga konventioner för mänskliga
            rättigheter.
          </p>
          <p xml:id="i-6DbmfjvGRrFbV4JGr2U8ia">
            De båda konventionerna från 1966 om mänskliga rättigheter som
            trädde i kraft 1976 har samma dignitet. På Världskonferensen om
            mänskliga rättigheter i Wien 1993 fastslogs att alla mänskliga
            rättigheter är universella, odelbara och ömsesidigt beroende.
            Rättigheterna är individuella och de båda konventionerna ömsesidigt
            stödjande. Men västvärlden inklusive Sverige fortsätter att behandla
            vissa mänskliga rättigheter som viktigare än andra. Detta märks
            tydligt i den nya skrivelsen om mänskliga rättigheter i svensk
            utrikespolitik (2007/08:109) där ESK-rättigheterna är oroväckande
            frånvarande. Regeringen tycks tro att ESK-rättigheterna uppfylls
            automatiskt om de medborgerliga och politiska rättigheterna infrias.
          </p>
          <p xml:id="i-S9zqShtkdA5Y3EX8TRnE3o">
            Genom att också ESK-konventionen får en kraftfull uppföljningsmekanism
            kan människors ekonomiska, sociala och kulturella rättigheter
            tillgodoses på ett effektivare sätt och rättigheternas lika värde
            äntligen infrias. De flesta staterna i utvecklingsländer är för
            ett starkt tilläggsprotokoll. Sverige däremot fortsätter att tvivla
            på att ett tilläggsprotokoll är rätt sätt att uppfylla ESK-rättigheterna.
            I förhandlingarna har Sveriges regering velat införa en hög tröskel
            för klagomål som ska tas upp, vilket i praktiken begränsar möjligheten
            för individer att få upprättelse.
          </p>
          <p xml:id="i-FLEVEiwcbv883uz1zdfVxm">
            Människor behöver en möjlighet att individuellt kunna klaga på
            sina regeringar inom FN-systemet, om och när deras rätt att överleva
            kränks av den egna regeringen. Det gäller t.ex. när människor
            diskrimineras i fråga om tillgång till sociala stödprogram, människor
            som fördrivs från sin mark och därigenom förlorar sina försörjningsmöjligheter
            eller människor i slumområden vars tillgång till vatten stryps.
            Alla dessa exempel visar på kränkningar av rätten till försörjning.
          </p>
          <p xml:id="i-MHdiP2SkZhkd769TSvnDLY">
            Regeringen avser att återkomma i en särskild skrivelse i juni
            2008 om MR i utvecklingssamarbetet. Vi ser fram emot en skrivelse
            där de medborgerliga och politiska samt de ekonomiska, sociala
            och kulturella rättigheterna ges samma tyngd.
          </p>
          <head type="h1" xml:id="i-6UFiLBN61Nfc1RXKhC3aK5">
            Mat som mänsklig rättighet
          </head>
          <p xml:id="i-NRS2y7nGuRYRkZVv1pQ7oJ">
            Mer än 6 miljoner barn dör varje år av hungerrelaterade sjukdomar
            före sin femte födelsedag, och det finns nu 854 miljoner undernärda
            människor totalt i världen, konstaterade FN i resolutionen Rätten
            till mat som antogs i november 2007. FN konstaterade också att
            antalet undernärda människor har ökat de senaste åren. Man påminner
            om vikten av New York-deklarationen Action Against Hunger and
            Poverty och konstaterar att löftet från FAO:s toppmöte World Food
            Summit 1996 om att halvera antalet svältande på 20 år inte kommer
            att hållas.
          </p>
          <p xml:id="i-4dDq3ARgQ5oui34qbbyxAN">
            Generalförsamlingen uppmanar till sist kraftfullt staterna att
            prioritera Rätten till mat i sina utvecklingsstrategier (Resolution
            on The Right to Food, document A/C.3/62/L.53).
          </p>
          <p xml:id="i-CaD58Hzr5GrtdTaqyiNwdM">
            Den fattiga människans perspektiv sätter individen i fokus genom
            att utgå från hennes verklighet, erfarenheter och prioriteringar,
            skriver regeringen och fortsätter: För att Sveriges bidrag till
            global utveckling och kampen mot fattigdom ska bli effektiv måste
            vi öka vår förmåga att sätta oss in i den fattiga individens verklighet.
            Därför är det anmärkningsvärt och mycket beklagligt att regeringen
            nedprioriterar de ekonomiska och sociala mänskliga rättigheterna
            och bl.a. helt utelämnar rätten till mat.
          </p>
          <p xml:id="i-PDDA3wFs9VUGDMoCUmdLT1">
            Rätten till mat är nämligen en av de allra mest grundläggande
            mänskliga rättigheterna, men trots detta är grav undernäring och
            svältdöd ett normaltillstånd för miljontals barn. Regeringen verkar
            vara helt blind för det första steget i den mänskliga behovstrappan.
          </p>
          <p xml:id="i-PGi6rfc8wjhkSXKu3kV9r5">
            Miljöpartiet anser att rätten till mat ska prioriteras av regeringen.
          </p>
          <head type="h1" xml:id="i-Gz2vZFhTDdhptC7dqPBAZp">
            Vatten som mänsklig rättighet
          </head>
          <p xml:id="i-G6PnRud9UCbhBFbnBiLk5A">
            Över en miljard människor saknar i dag tillgång till rent vatten.
            Det är främst marginaliserade och utsatta grupper som saknar vatten.
            Anledningen till detta är exempelvis diskriminering, stigande
            priser, föroreningar från storskaligt jordbruk och industri, samt
            bristande saneringsmöjligheter.
          </p>
          <p xml:id="i-Dd98fCw4NQbaUQvUV6yHNW">
            Sambandet mellan vatten och mat är mycket starkt. Vi människor
            behöver konsumera i genomsnitt fyra liter dricksvatten varje dag.
            Men det går åt mycket mer vatten för att producera vår mat, åtminstone
            2 000 liter per dag. Och det gäller om vi är vegetarianer. För
            dem som äter kött kan det gå åt dubbelt så mycket, ca 4 000 liter
            per dag, om köttet kommer från djur som föds upp på spannmål.
          </p>
          <p xml:id="i-WjSX35efWgscxfEVpBmHtR">
            Internationell rätt erkänner vatten inte bara som ett mänskligt
            behov utan också som en grundläggande mänsklig rättighet, enligt
            samma konventioner som behandlar rätten till mat. Med ett människorättsperspektiv
            är det också möjligt att fånga problemets kärna. Att vatten är
            en uttalad mänsklig rättighet måste dock göras mer tydligt än
            vad fallet är i dag och är något Sverige bör verka för på internationell
            nivå.
          </p>
          <p xml:id="i-8z8CnnW8h3Qcvqarh45w2Y">
            Vatten är också en vara som säljs på en marknad och privata storföretag,
            ofta europeiska, ger sig allt oftare in i vattensektorn för att
            på kommersiell bas distribuera och rena vatten. Genom WTO:s tjänstehandelsavtal,
            Gats (General Agreement on Trade in Services), har EU ställt hårda
            krav på att u-länder ska öppna upp sin vatten­distribution för
            EU-företag som kan konkurrera ut inhemsk service. Även om Gats-avtalet
            inte formellt tvingar något land till avregleringar och privatiseringar
            innebär dess blotta existens en press på enskilda länder att öppna
            sin tjänstesektor. Sådana liberaliseringar i u-länderna har i
            många fall fått katastrofala effekter för de fattigaste. Sverige
            måste därför med kraft motsätta sig privatiseringar av vattentjänster.
          </p>
          <p xml:id="i-5BmZ71mP4xHmx6zT7hvdWp">
            Miljöpartiet anser att rätten till vatten ska prioriteras av
            regeringen.
          </p>
          <head type="h1" xml:id="i-CCy7g5FU533T9CdBG71Ahf">
            Företagens sociala ansvar
          </head>
          <p xml:id="i-k6MkbCycSvoj3o4Hkd8Lr">
            De senaste decenniernas globalisering har lett till stora välståndsökningar
            men samtidigt har många enskilda staters relativa styrkeposition
            gentemot stora internationella företag försvagats. Många stater
            har i dag problem med att upprätthålla lag och ordning inom sina
            territorier. Allt fler fall av brott mot mänskliga rättigheter
            (MR) där företag är inblandade rapporteras. Behovet blir allt
            större av globala regelverk som bättre skyddar samhällen och enskilda
            individer mot brott mot mänskliga rättigheter och miljö­förstöring
            i samband med företagsverksamhet. Att regeringen uppmärksammar
            detta i sin skrivelse är bra.
          </p>
          <p xml:id="i-9NEZraPMDjPGrMSGnH7JUH">
            Trots privata initiativ från många företag, olika former av mjuka
            regler såsom OECD:s riktlinjer för multinationella företag och
            ILO:s trepartsdeklaration om multinationella företag och mänskliga
            rättigheter, saknas dock fortfarande möjligheter att hålla företag
            ansvariga för brott mot mänskliga rättigheter och miljöförstöring.
            Ett juridiskt globalt regelverk saknas och de sanktionsmöjligheter
            som finns inom ramen för enskilda länders lagstiftning är små.
            Det konsumenttryck som många företag inom detaljhandeln upplever
            fungerar betydligt sämre för icke konsumentnära företag där handeln
            sker mellan olika företag.
          </p>
          <p xml:id="i-3SKZLUXt1Cnxb7dAoCVqvx">
            Miljöpartiet menar att det är av största vikt att den process
            som pågår inom FN:s kommission för mänskliga rättigheter får fortsätta
            och ges det politiska stöd som den behöver. Sverige bör därför
            aktivt engagera sig både inom FN-systemet och genom EU för att
            understödja en utveckling där företagens ansvar för mänskliga
            rättigheter förtydligas och där möjligheterna till ansvarsutkrävande
            och skadestånds- och straffansvar förtydligas. Utan starkt politiskt
            tryck i denna fråga från medlemsländerna kommer frågan inte att
            kunna lösas.
          </p>
          <p xml:id="i-HeNFJSmfHqLdkm49aXhh27">
            Regeringen bör också agera för att svenska statliga företag avkrävs
            MR-policyer och rutiner för kontroll och uppföljning av dessa.
            Mänskliga rättigheter och miljöfrågor måste också kopplas tydligare
            till andra politikområden så som föreskrivs inom ramen för Politik
            för Global utveckling. Staten bör i alla sina ekonomiska relationer
            med omvärlden arbeta för respekt för mänskliga rättigheter och
            hållbar utveckling. I statliga och kommunala upphandlingskontrakt
            som rör varor och tjänster från andra länder bör det vara självklart
            att kräva respekt för mänskliga rättigheter och internationellt
            erkänd arbetsrätt i kontrakten. Även statliga exportkrediter och
            andra stöd bör kopplas till bra, mätbara och uppföljningsbara
            rutiner och policyer för efterlevnad av internationellt erkända
            mänskliga rättigheter.
          </p>
          <head type="h1" xml:id="i-FPuF9B953UchSQtNBrzfD3">
            Migration
          </head>
          <p xml:id="i-MSgrBk8AhMdmUtCN431K5v">
            Sverige ska vara en fristad för dem som flyr undan förföljelse
            och förtryck. Möjligheten att söka asyl ska värnas och utvecklingen
            i Europa mot mer av stängda gränser ska motverkas. Miljöpartiet
            instämmer i detta men menar att formuleringen blir ihålig med
            tanke på uppfattningen i många av EU-länderna och den bristande
            respekten för asylrätten. Den utveckling vi ser är att Sverige
            förvisso kan hjälpa till att förbättra situationen generellt för
            flyktingar i Europa genom att aktivt driva att EU ska ha en generösare
            linje, men samtidigt utgår många länder från en så låg nivå att
            vår egen i stället för att höjas sakta men säkert sjunker till
            en lägre nivå.
          </p>
          <p xml:id="i-MsDoNzrcacoEQY2tS1MkgX">
            Sverige är en stor bidragsgivare till UNHCR och arbetar aktivt
            för UNHCR:s arbete vad gäller flyktingskydd, enligt skrivelsen.
            Detta är svårtolkat och kan innebära både något positivt och negativt.
            Det negativa skulle vara att Sverige lägger sig i UNHCR:s bedömningar
            på ett sätt vi inte borde, dvs. genom att styra verksamheten i
            kraft av att vi är en stor givare. Det är också märkligt att Sverige
            som torde ha ett stort förtroende för UNHCR, med tanke på att
            vi fortsätter att vara en stor givare, ändå inte tar hänsyn till
            organisationens rekommendationer när det gäller säkerhetsläget
            i olika länder.
          </p>
          <p xml:id="i-5BrBsYGXxk6B54osM8R2ww">
            FN, Europadomstolen och Europarådet har riktat kritik även mot
            de nordiska länderna när det gäller flyktingars och ensamkommande
            barns rättigheter.
          </p>
          <p xml:id="i-5Kja1673jTJTPwNrhzuTDd">
            Miljöpartiet anser att det ska tydliggöras i svensk lagstiftning
            att domstolarna i asyl- och utvisningsärenden ska beakta UNHCR:s
            rekommendationer och lyssna på kritik som framförs.
          </p>
          <head type="h1" xml:id="i-MAeKjYQjYZonyZw7iESyNE">
            Situationen i världen försämringar av MR-situationen
          </head>
          <p xml:id="i-LtFmnEbkuaNJ5LG96QaXh8">
            I Sudan (Darfur), Demokratiska Republiken Kongo, Tchad m.fl.
            ställen i världen begås storskaliga övergrepp där människor tvingas
            på flykt, våldtas och dödas. I synnerhet kvinnor och barn drabbas.
            De afrikanska demokratierna är sköra och våld och politiska motsättningar
            flammar snabbt upp. MR-kränkningar sker också i länder med demokratisk
            utveckling. Det sexuella våldet och diskrimineringen av kvinnor
            är oacceptabel i Kongo, enligt skrivelsen. Ändå utvisar vi människor
            till Kongo. I Etiopien och Eritrea begås svåra övergrepp. I Ogaden
            sker tvångsförflyttningar, godtyckliga frihetsberövanden och utomrättsliga
            avrättningar. Ändå utvisar vi människor dit. Situationen för västsaharier
            i Marocko har inte förbättrats, ändå utvisar vi människor dit.
          </p>
          <p xml:id="i-86w3Uoy3tWQL62SvgcwQEx">
            I skrivelsen framstår det som om situationen för de mänskliga
            rättigheterna i Turkiet har förbättrats de senaste åren. Skrivelsen
            är i och för sig skriven före det senaste kurdiska nyårsfirandet
            då turkisk polis ingrep med stor brutalitet. Respekten för minoriteters
            rättigheter har inte uppvisat några stora förbättringar i det
            praktiska livet, även om det i teorin ska ha skett en förbättring.
            Trots det utvisar vi både kurder, turkar och andra grupper till
            Turkiet.
          </p>
          <p xml:id="i-Hcn9sfft6E8BNqvXvzo9i3">
            I Azerbajdzjan och Armenien går utvecklingen i negativ riktning.
            Ändå utvisar vi människor dit. I Vitryssland och Ryssland sker
            en försämring, men vi utvisar människor dit, trots att Ryssland
            enligt skrivelsen är ett av världens farligaste länder för journalister.
          </p>
          <p xml:id="i-CLbKfC6E9X9Udy2xCkxbPC">
            I Irak pågår det ett krig. Tortyr, utomrättsliga avrättningar
            och godtyckliga frihets­berövanden är exempel som skrivelsen tar
            upp om Irak. Kvinnors rättigheter har försvagats. Ändå utvisar
            vi människor till Irak.
          </p>
          <p xml:id="i-C9yyyWeJGqsENNqnp8NPE">
            I Syrien och Iran ökar antalet avrättningar, men vi utvisar människor
            dit. I Palestina försämras läget för de mänskliga rättigheterna,
            och de befinner sig i både en intern och extern väpnad konflikt.
            Ändå utvisar vi människor dit, även barn.
          </p>
          <p xml:id="i-FmkG7unQvFSQRS7pXKLCpg">
            I USA har vi ett antal mycket stora plumpar i protokollet, dvs.
            dödsstraffen och att interner inte har rösträtt samt Guantánamobasen.
            Skrivelsen pekar på ett antal problem i hela Latinamerika men
            när det gäller Colombia, som får mycket skarp kritik från FN:s
            högkommissarie för de mänskliga rättigheterna, kallas det inte
            kränkningar utan en intern väpnad konflikt med en svår humanitär
            situation som följd. Även om Sverige inte anser att Farc-gerillan
            och paramilitärer kan göra sig skyldiga till brott mot de mänskliga
            rättigheterna utan att det bara är stater som kan begå sådana,
            så är situationen den att en stor del av kränkningarna fortfarande
            begås av polis och militär. Sverige tar emot kvotflyktingar från
            Colombia men skickar tillbaka spontanflyktingar.
          </p>
          <p xml:id="i-LWw2wogdxeNj5NZPogF47V">
            Kina är det land som avrättar flest människor, ändå väljer regeringen
            att konstatera att det har blivit bättre. I förhållande till vad?
          </p>
          <p xml:id="i-762ooR6RhyVUkBZ6pw1K75">
            I Afghanistan är det krig och situationen förvärras av centralregeringens
            svaga ställning. Det råder också en kultur av straffrihet för
            personer med ekonomiskt och politiskt inflytande. Utifrån Sveriges
            regerings resonemang om vad som är brott mot de mänskliga rättigheterna
            menar regeringen att det är den afghanska regeringens uppgift
            att skydda afghaner. Talibanerna begår enligt den tolkningen inte
            brott mot de mänskliga rättigheterna utan kriminella handlingar.
            Vi menar att bl.a. talibaner begår brott mot de mänskliga rättigheterna
            och att den afghanska staten inte har kapacitet och styrka att
            skydda afghanerna. Trots denna uppenbara brist på skydd skickar
            Sverige människor tillbaka till Afghanistan där de både kommer
            direkt tillbaka till ett krig och där de riskerar att utsättas
            för allvarliga kränkningar av de mänskliga rättig­heterna.
          </p>
          <p xml:id="i-8L3Q9fV4dqhSaDnfFqQuKS">
            Miljöpartiet anser att regeringen ska ha en konsekvent syn på
            tillståndet i världen. Det går inte att å ena sidan påstå att
            det går att återvända till ett land då vi å den andra beskriver
            att det begås svåra brott mot de mänskliga rättigheterna i landet
            i fråga.
          </p>
        </div>
        <div type="motSignatures">
          <list>
            <item xml:id="i-3EVfcWKFjTHpEAp33uGS3C" who="i-34FRvyXQKUigF3Qr9AwKJe">
              Bodil Ceballos (mp)
            </item>
            <item xml:id="i-ScdYe8xyzzLgS5rw9Vup6s" who="i-9x2nw6aosA3pyEJfJTc1eD">
              Ulf Holm (mp)
            </item>
            <item xml:id="i-BsfuRvN4JAdjc4A3j3jxmY" who="i-Q6UywURdDfH4kXfTm7hwEb">
              Max Andersson (mp)
            </item>
            <item xml:id="i-MSQssYiFearQQFWG58dqyX" who="i-2EZPhWWR7yHztg3zN2aNvh">
              Peter Rådberg (mp)
            </item>
          </list>
        </div>
      </div>
    </body>
  </text>
</TEI>
