<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-202021-KU-03175">
  <teiHeader>
    <fileDesc>
      <titleStmt>
        <title>Demokratiska och mänskliga rättigheter</title>
        <author corresp="i-A1NGMRYUqzQ6yvBRZ8XqFg">av Linda Modig m.fl. (C)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2020/21:3175 av Linda Modig m.fl. (C)</title>
          <idno type="rdwebb">H8023175</idno>
          <rs type="number">3175</rs>
          <orgName type="comitteeAbbreviation">KU</orgName>
          <ref type="dokument_url_text">http://data.riksdagen.se/dokument/H8023175/text</ref>
          <ref type="dokument_url_html">http://data.riksdagen.se/dokument/H8023175</ref>
          <ref type="dokumentstatus_url_xml">http://data.riksdagen.se/dokumentstatus/H8023175</ref>
          <ref type="docx">http://data.riksdagen.se/fil/9A03B3BE-113F-42BC-87FD-04E1E1ACF045</ref>
          <ref type="pdf">http://data.riksdagen.se/fil/70E118F3-1E33-437C-AFB4-3146A96AB675</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-A1NGMRYUqzQ6yvBRZ8XqFg</idno>
            <name>Linda Modig</name>
            <state type="partyAffiliation" ref="Q110832">
              <desc>C</desc>
            </state>
          </person>
          <person gender="man">
            <idno>i-RSqbTnBBX6dtdvF5RUM8Lr</idno>
            <name>Ola Johansson</name>
            <state type="partyAffiliation" ref="Q110832">
              <desc>C</desc>
            </state>
          </person>
          <person gender="woman">
            <idno>i-TqkCALix3mzcE3yNqV7Nee</idno>
            <name>Martina Johansson</name>
            <state type="partyAffiliation" ref="Q110832">
              <desc>C</desc>
            </state>
          </person>
          <person gender="man">
            <idno>i-5FLxNWhtPm9nrMhcBeFsUk</idno>
            <name>Johan Hedin</name>
            <state type="partyAffiliation" ref="Q110832">
              <desc>C</desc>
            </state>
          </person>
          <person gender="man">
            <idno>i-A4xHkoj5hLnWEChHnCCjS5</idno>
            <name>Jonny Cato</name>
            <state type="partyAffiliation" ref="Q110832">
              <desc>C</desc>
            </state>
          </person>
          <person gender="woman">
            <idno>i-LHNecLttGkFNptLa6AG81p</idno>
            <name>Helena Vilhelmsson</name>
            <state type="partyAffiliation" ref="Q110832">
              <desc>C</desc>
            </state>
          </person>
          <person gender="man">
            <idno>i-SE8ApXFZ7ex7Favbm7aCMu</idno>
            <name>Per Schöldberg</name>
            <state type="partyAffiliation" ref="Q110832">
              <desc>C</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="committeeProcessing"/>
        <correspAction xml:id="i-YKkJ4XpzKP77vQ8BkNUErd" type="signed"/>
        <correspContext corresp="i-YKkJ4XpzKP77vQ8BkNUErd">
          <note type="signatory" corresp="i-A1NGMRYUqzQ6yvBRZ8XqFg"/>
          <note type="signatory" corresp="i-RSqbTnBBX6dtdvF5RUM8Lr"/>
          <note type="signatory" corresp="i-TqkCALix3mzcE3yNqV7Nee"/>
          <note type="signatory" corresp="i-5FLxNWhtPm9nrMhcBeFsUk"/>
          <note type="signatory" corresp="i-A4xHkoj5hLnWEChHnCCjS5"/>
          <note type="signatory" corresp="i-LHNecLttGkFNptLa6AG81p"/>
          <note type="signatory" corresp="i-SE8ApXFZ7ex7Favbm7aCMu"/>
        </correspContext>
        <correspAction xml:id="i-9M111zSVLpTNs7svt6HLJU" type="submitted">
          <date when="2020-10-06"/>
          <time when="15:10:00"/>
        </correspAction>
        <correspAction xml:id="i-Df53QNMgVAdadu9S8xy6YQ" type="reviewed">
          <date when="2020-10-06"/>
          <time when="16:26:19"/>
        </correspAction>
        <correspAction xml:id="i-5KrFooK8jpogZHr1A9xs4W" type="referred">
          <date when="2020-10-14"/>
        </correspAction>
        <correspAction xml:id="i-EcMFRoGDBQpXwezmsM5hAk" type="assigned">
          <date when="2022-03-23"/>
          <time when="12:21:04"/>
        </correspAction>
        <correspContext corresp="i-EcMFRoGDBQpXwezmsM5hAk">
          <ref type="assignedTo">Konstitutionsutskottet</ref>
        </correspContext>
        <correspAction xml:id="i-TbC3VCurhd8ETW1FbHoqTJ" type="behandlas_i"/>
        <correspContext corresp="i-TbC3VCurhd8ETW1FbHoqTJ">
          <ref type="uppgift">2020/21:KU22</ref>
          <ref type="ref_dok_id">H801KU22</ref>
          <ref type="ref_dok_typ">bet</ref>
          <ref type="ref_dok_rm">2020/21</ref>
          <ref type="ref_dok_bet">KU22</ref>
          <ref type="ref_dok_titel">Offentlig förvaltning</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-Xiu4N37GThpad3UJtrMvXS" type="behandlas_i"/>
        <correspContext corresp="i-Xiu4N37GThpad3UJtrMvXS">
          <ref type="uppgift">2020/21:KU25</ref>
          <ref type="ref_dok_id">H801KU25</ref>
          <ref type="ref_dok_typ">bet</ref>
          <ref type="ref_dok_rm">2020/21</ref>
          <ref type="ref_dok_bet">KU25</ref>
          <ref type="ref_dok_titel">Minoritetsfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-FugSvgXp47q1jtcjNeBVKF" type="behandlas_i"/>
        <correspContext corresp="i-FugSvgXp47q1jtcjNeBVKF">
          <ref type="uppgift">2020/21:KrU4</ref>
          <ref type="ref_dok_id">H801KrU4</ref>
          <ref type="ref_dok_typ">bet</ref>
          <ref type="ref_dok_rm">2020/21</ref>
          <ref type="ref_dok_bet">KrU4</ref>
          <ref type="ref_dok_titel">Kultur för alla</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-8wffGooGbn2MSjpwzx6WfY" type="behandlas_i"/>
        <correspContext corresp="i-8wffGooGbn2MSjpwzx6WfY">
          <ref type="uppgift">2020/21:KU24</ref>
          <ref type="ref_dok_id">H801KU24</ref>
          <ref type="ref_dok_typ">bet</ref>
          <ref type="ref_dok_rm">2020/21</ref>
          <ref type="ref_dok_bet">KU24</ref>
          <ref type="ref_dok_titel">Författningsfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-SrvkF6DyZqnAkvA3ANvvP1" type="behandlas_i"/>
        <correspContext corresp="i-SrvkF6DyZqnAkvA3ANvvP1">
          <ref type="uppgift">2020/21:KrU6</ref>
          <ref type="ref_dok_id">H801KrU6</ref>
          <ref type="ref_dok_typ">bet</ref>
          <ref type="ref_dok_rm">2020/21</ref>
          <ref type="ref_dok_bet">KrU6</ref>
          <ref type="ref_dok_titel">Kulturarvsfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-7grBGEqMerj5mhzTeJvaNV" type="behandlas_i"/>
        <correspContext corresp="i-7grBGEqMerj5mhzTeJvaNV">
          <ref type="uppgift">2021/22:KU26</ref>
          <ref type="ref_dok_id">H901KU26</ref>
          <ref type="ref_dok_typ">bet</ref>
          <ref type="ref_dok_rm">2021/22</ref>
          <ref type="ref_dok_bet">KU26</ref>
          <ref type="ref_dok_titel">Valfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-TYdn6jLstbPFfxpcuYiVg3" type="behandlas_i"/>
        <correspContext corresp="i-TYdn6jLstbPFfxpcuYiVg3">
          <ref type="uppgift">2021/22:KU6</ref>
          <ref type="ref_dok_id">H901KU6</ref>
          <ref type="ref_dok_typ">bet</ref>
          <ref type="ref_dok_rm">2021/22</ref>
          <ref type="ref_dok_bet">KU6</ref>
          <ref type="ref_dok_titel">Förstärkt skydd för väljare vid röstmottagning</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div xml:id="i-Ciy9S16MvnewPaJ4WxHsAj" type="motHeader">
        <div xml:id="i-7UnKwrMNg8mDhaUTByCtgF" type="motTitle">
          Motion till riksdagen 2020/21:3175 av Linda Modig m.fl. (C) Demokratiska
          och mänskliga rättigheter
        </div>
      </div>
      <div xml:id="i-AYDG7neQYSvjzzMz3pPCTD" type="motBody">
        <div xml:id="i-EViPkJVkmjdHP7jEARmpFj" type="motProposal" subtype="förslag">
          <head xml:id="i-AWZNtjy8F7ByGcn26Je48s">
            Förslag till riksdagsbeslut
          </head>
          <list xml:id="i-6vX4hFsW9BJZA6W6ctAJG7" style="ol">
            <item xml:id="i-7No4ctkVdc8GQSBJLBEvg9">
              Riksdagen ställer sig bakom det som anförs i motionen om att
              i ljuset av de erfarenheter som tillkommit vid hanteringen av
              coronapandemin utreda frågan om införande av krislagstiftning
              och tillkännager detta för regeringen.
            </item>
            <item xml:id="i-UDx2kkfgMXQyT8yhHk3zqk">
              Riksdagen ställer sig bakom det som anförs i motionen om skydd
              av demokratin och tillkännager detta för regeringen.
            </item>
            <item xml:id="i-8LLkYBUNMWyRxaSJAq9Qpg">
              Riksdagen ställer sig bakom det som anförs i motionen om förändring
              av valsedelssystemet och tillkännager detta för regeringen.
            </item>
            <item xml:id="i-EF3EMDnQ3nrbJ5yEBS6BbJ">
              Riksdagen ställer sig bakom det som anförs i motionen om demokratisk
              delaktighet och tillkännager detta för regeringen.
            </item>
            <item xml:id="i-MKUYqmMH5DaUJJEKY8ke75">
              Riksdagen ställer sig bakom det som anförs i motionen om tjänstemannaansvar
              och tillkännager detta för regeringen.
            </item>
            <item xml:id="i-NuBAAYpdE4BMWUvqi51JX6">
              Riksdagen ställer sig bakom det som anförs i motionen om repatriering
              av samiska kvarlevor och tillkännager detta för regeringen.
            </item>
            <item xml:id="i-GxnT6tFc3eCcmppgNmLecZ">
              Riksdagen ställer sig bakom det som anförs i motionen om behovet
              av en kontaktyta för dialog för ökad förståelse för Sveriges folkrättsliga
              ansvar för urfolket samerna och tillkännager detta för riksdagsstyrelsen.
            </item>
            <item xml:id="i-QKn9V43QWtL34nP7nPf67C">
              Riksdagen ställer sig bakom det som anförs i motionen om att
              se över möjligheterna till språkcentrum samt resursbibliotek för
              meänkieli och tillkännager detta för regeringen.
            </item>
            <item xml:id="i-TEGpViNDmAhob1q7UARCUB">
              Riksdagen ställer sig bakom det som anförs i motionen om civilsamhällets
              betydelse för att vårda, värna och utveckla de nationella minoriteterna
              och minoritetsspråken och vikten av goda förutsättningar för det
              och tillkännager detta för regeringen.
            </item>
          </list>
        </div>
        <div xml:id="i-AfAy4mmNWSb2qUceoLznQx" type="motContent">
          <head xml:id="i-4GbZniw6PMunaHfrcMuPxp" type="h1">
            Ett samhälle byggt underifrån
          </head>
          <p xml:id="i-C46MWMzbU99TZcCpazeaVC">
            För Centerpartiet utgår samhällsbygget från den enskilda människan.
            Det individen inte klarar av ensam löser man gemensamt i familjen,
            byalaget, arbetslaget eller i andra grupper av människor. På samma
            sätt fungerar det politiska beslutsfattandet; beslut som måste
            fattas på högre nivå än i kommunen hanteras på närmast möjliga
            högre nivå i det demokratiska systemet.
          </p>
          <p xml:id="i-U2gBuTcksDoRyziu7f8f4Q">
            Ett samhälle byggt underifrån är en beslutsmodell som bygger
            på federalistiska principer. Dessa principer knyter an till Centerpartiets
            långa tradition om ett decentrali­serat beslutsfattande med makten
            så nära individen som möjligt. Med decentralisering som verktyg
            vill Centerpartiet att varje människa och varje del av landet
            ska få makt att hantera sina egna utmaningar. När vi som parti
            ställer grundläggande krav på välfärd och trygghet är likvärdighet
            i hela landet avgörande, men detta kan uppnås på olika sätt och
            olika delar av landet ska ha möjlighet att hitta de lösningar
            som bäst tar vara på de lokala eller regionala förutsättningarna.
            Med ett starkt självbestämmande kommer regioner och kommuner att
            bättre kunna utforma effektiva lösningar på de samhälls­utmaningar
            de ställs inför. Ett decentraliserat beslutsfattande ger människor,
            kommuner och regioner reell makt och fler valmöjligheter.
          </p>
          <p xml:id="i-8cSvgvQ7LNM9CN32hjjPK8">
            Den svenska förvaltningen har med tiden utvecklats till ett komplicerat
            och oöver­blickbart system. Lokalt och regionalt finns en brokig
            samling av stora och små kommuner, kommunalförbund, regionförbund
            och regioner. Det gör det svårt för invånarna att utkräva demokratiskt
            ansvar. Därför behöver fler folkvalda regioner skapas i hela landet
            som ger människor bättre överblick över det demokratiska besluts­fattandet,
            mer inflytande och större påverkan. Genom att decentralisera makt
            och in­flytande i frågor som arbetsmarknads‑, infrastruktur- och
            tillväxtpolitik kan invånarna regionalt få råda över viktiga framtidsfrågor.
            Det överbryggar statens stuprörstänkande och gör små kommuner
            mindre sårbara. Samtidigt ser vi gärna fler kommundelningar där
            invånarna så önskar.
          </p>
          <p xml:id="i-NpwhbohnFynWS8hnYSGSL6">
            Länsstyrelserna är i grunden statens närvaro på regional nivå.
            Länsstyrelserna är 21 fristående myndigheter med ett brett uppdrag,
            vilket gör det till en särskild utmaning för regeringen att styra
            dem. Det har under lång tid påtalats att länsstyrelserna inte
            ges bästa möjliga förutsättningar för att bedriva sin verksamhet.
            Centerpartiet vill att en riktig decentralisering och regionalisering
            genomförs, som bygger på att funktion, ansvar och finansiering
            flyttas från central nivå till regioner med valda församlingar.
            Regionerna ska vara funktionella regioner som innebär bättre möjligheter
            till utveckling och jobb i hela landet.
          </p>
          <p xml:id="i-X9LbtDL4A5tjR51FYNNYaJ">
            Riksrevisionens granskning av regeringens styrning av länsstyrelserna
            (”Vanans makt – regeringens styrning av länsstyrelserna”, RiR
            2019:2) påvisar också att regeringen inte har ett tillräckligt
            utvecklat helhetsperspektiv på styrningen av läns­styrelserna,
            vilket har gjort styrningen sektoriserad, detaljerad och otydlig.
            Det har bland annat lett till att länsstyrelserna har svårt att
            avläsa regeringens intentioner och planera sin verksamhet. Granskningen
            visar också att regeringen i flera avseenden styr länsstyrelserna
            som om de vore en myndighet, vilket enligt Riksrevisionen lett
            till att roller och ansvarsförhållanden inom länsstyrelsekollektivet
            blivit mindre tydliga. Riksrevisionens bedömning är att regeringens
            sätt att styra länsstyrelserna begränsar deras möjligheter att
            bedriva en långsiktig och hållbar verksamhet.
          </p>
          <head xml:id="i-5kjmdww2neFKP4so3o5Krr" type="h1">
            Statens roll och uppgift
          </head>
          <head xml:id="i-ShZGMUnVSTJrze2CxwwpKU" type="h2">
            Frihet och värdighet
          </head>
          <p xml:id="i-4kB1ChTtu55utv3t4Me4vg">
            Alla människors lika värde är grunden för Centerpartiets politik
            och det är för oss självklart att statens främsta uppgift är att
            garantera alla människors grundläggande fri- och rättigheter.
            Av 1 kap. 2 § regeringsformen framgår också att den offentliga
            makten ska utövas med respekt för alla människors lika värde och
            för den enskilda människans frihet och värdighet. Detta är en
            självklarhet i det demokratiska Sverige. Frihet i Centerpartiets
            mening är inte bara förunnat de få och de priviligierade. Alla
            människor, oavsett bakgrund, hudfärg, ålder, kön eller härkomst,
            ska ges möjlighet att utöka sina livschanser och känna frihet.
            Därför är det viktigt att lyssna när vi uppmärksammas på att många
            av våra medmänniskors frihet och värdighet begränsas av rasism,
            anti­semitism, antiziganism, islamofobi och diskriminering.
          </p>
          <p xml:id="i-CJcG7WLbYE1nP1fqU63Zmk">
            Under våren har det genomförts omfattande protester mot polisvåldet
            och rasismen i USA. Black lives matter-rörelsen har hittat sina
            uttryck såväl i USA som i resten av världen, men det är tydligt
            att världen har en lång väg kvar till jämlikhet, förståelse och
            tolerans. Även i Sverige har black lives matter-rörelsen protesterat,
            manifesterat och agerat emot den rasism som finns i det svenska
            samhället. Statistiken talar också sitt tydliga språk; t.ex. visar
            en rapport från Länsstyrelsen i Stockholm på stora skillnader
            mellan afrosvenskar och den övriga befolkningen inom alla undersökta
            områden såsom bl.a. arbetslöshet, lön och disponibel inkomst samt
            möjlighet att göra karriär och uppnå chefspositioner i förhållande
            till utbildningsnivå. Av Brås statistik framgår också att hatbrott
            med främlingsfientliga/rasistiska motiv konsekvent har ökat sedan
            2013 (2018 års rapport). Samma gäller hatbrott med antisemitiska
            och islamofoba motiv.
          </p>
          <p xml:id="i-Tqc8FsfNcxS2WZmr87AQ2v">
            Vi kan inte ha ett samhälle där så många människor begränsas
            av fördomar och diskriminering. Centerpartiet står upp för varje
            enskild människas rätt till frihet och möjlighet att göra det
            mesta av sin förmåga och sina drömmar utan att bli begränsad av
            fördomar, oavsett vad dessa grundar sig i och vem som uttrycker
            dem. Staten ska underlätta, inte hindra, människors möjligheter
            att använda det mesta möjliga av sin förmåga. För att uppnå detta
            måste statens institutioner säkra rättsordningen och spelreglerna
            i samhället, alltmedan de utgår från den grundläggande värderingen
            om människors lika värde, frihet och värdighet och arbetar aktivt
            emot diskriminering. Staten ska skydda och lyfta upp de svagaste
            och mest utsatta, skapa goda livschanser för alla genom likvärdig
            och jämställd utbildning, vård och omsorg och erbjuda en grund­läggande
            ekonomisk trygghet i livets olika skeden.
          </p>
          <p xml:id="i-NJcrZywEBQ9jkWhYTmY9Jq">
            Erfarenheten visar dock att offentliga institutioner och myndigheter
            med tiden tenderar att skapa behov av mer makt och för mycket
            fokus på den egna organisationen med följden att den offentliga
            makten växer på bekostnad av människors själv­bestämmande. Detta
            sätter käppar i hjulet för enskilda människors initiativ, drivkrafter
            och entreprenörskap och brister i respekten för människors integritet.
            I värsta fall leder det till att makt centraliseras och flyttas
            längre och längre bort från individen, något som försvårar och
            förskjuter såväl ansvarsutkrävande som engagemang.
          </p>
          <head xml:id="i-ENkM7SjrzXPAmvsgo3eeZq" type="h2">
            Mänskliga rättigheter
          </head>
          <p xml:id="i-3wRZADWBRCfpVztUMoxfrr">
            Regeringen arbetar för närvarande med ett förslag om att inrätta
            en nationell institution för mänskliga rättigheter med uppdrag
            att främja säkerställandet av de mänskliga rättigheterna i Sverige
            (Ds 2019:4, Förslag till en nationell institution för mänskliga
            rättigheter i Sverige). Förslaget innebär att institutionen ska
            följa, undersöka och rapportera om hur de mänskliga rättigheterna
            respekteras och genomförs, lämna förslag till regeringen om nödvändiga
            åtgärder för att säkerställa de mänskliga rättigheterna, ha kontakter
            med internationella organisationer och i övrigt delta i internationellt
            sam­arbete, främja utbildning, forskning, kompetensutveckling
            samt främja information och ökad medvetenhet om de mänskliga rättigheterna.
            Utöver detta ska den också kunna föreslå att Sverige utvidgar
            sina folkrättsliga åtaganden på de mänskliga rättigheternas område.
            Centerpartiet ifrågasätter inte att arbetet med att utveckla de
            mänskliga rättig­heternas ställning behöver förstärkas men anser
            inte nödvändigtvis att detta bäst sker genom inrättandet av en
            ny myndighet. Syftet kan mycket troligt också tillgodoses genom
            redan existerande institutioner. Utan ett genomarbetat och precist
            uppdrag som med tydlighet redogör för såväl syfte med som avgränsning
            av de uppgifter och den roll som myndigheten avses att fullgöra
            riskerar myndigheten att bli ett kraftfullt slag i luften istället
            för ett konkret tillskott. En ny myndighet måste med nödvändighet
            kunna tillföra något nytt, på ett effektivt och resurssmart sätt.
          </p>
          <p xml:id="i-SMimTVpVNETbm7TtKaL2Mm">
            För Centerpartiet är det av avgörande betydelse att staten fokuserar
            på sin uppgift, så effektivt och rättssäkert som möjligt. Av detta
            följer en skyldighet att undvika över­reglering, överadministrering
            och överbeskattning. Staten är till för individen och civilsamhället,
            inte tvärtom.
          </p>
          <head xml:id="i-4FLfDGmFVAo5VeugaPF19s" type="h2">
            Grundlagsskyddade fri- och rättigheter
          </head>
          <p xml:id="i-7wvqNPggCjqu3fg19ARTNt">
            På grund av statens våldsmonopol måste makten också vara föremål
            för noggrann kontroll och tillsyn. I detta sammanhang är de konstitutionella
            fri- och rättigheterna medborgarnas viktigaste verktyg – en stark
            rättighetslagstiftning sprungen ur ett tydligt samhällskontrakt
            med utkrävbara rättigheter där såväl politiska som juridiska beslut
            kan överprövas. Så ser ett starkt försvar för medborgerliga och
            mänskliga fri- och rättigheter ut. En författningsdomstol bör
            därmed vara ett naturligt inslag i ett samhälle som värnar enskilda
            människors frihet. För oss är de grundlagsskyddade fri- och rättigheterna
            självklara och ska garanteras. Opinionsfriheterna, såsom bl.a.
            yttrande‑, tryck- och meddelarfriheterna, är centrala i en demokratisk
            rättsstat eftersom de säkerställer att makten kan granskas på
            ett oberoende sätt och att granskningen blir offentlig och tillgänglig
            för allmänheten.
          </p>
          <p xml:id="i-M71nXj4iAknCsZMQQRPzyW">
            Den grundlagsskyddade privata äganderätten är av fundamental
            betydelse för både vår demokrati och vår ekonomi. Det som ägs
            privat blir typiskt sett bättre förvaltat än det som ägs av det
            allmänna. Äganderätten är också en förutsättning för ekonomisk
            utveckling och marknadsekonomi, och för en långsiktig och hållbar
            utveckling. Den är också av synnerlig betydelse för de gröna näringarna,
            som i sin tur är centrala för svensk ekonomi. Den inhemska produktionen
            av såväl mat som skogsråvaror behöver öka för att minska den nationella
            sårbarheten i kristider – en verklighet som blivit smärtsamt tydlig
            under coronakrisen. För att en sådan utveckling ska kunna bedrivas
            på ett hållbart sätt är egendomsskyddet avgörande.
          </p>
          <p xml:id="i-WBCg1DCxR41qCw2K2QjtwZ">
            Under senare år har dock äganderätten alltför ofta blivit kraftigt
            kringskuren i naturvårdssammanhang, trots dess självklara utgångspunkt
            om rätten att få bruka sin egen mark. Områden med höga naturvärden
            har slentrianmässigt undantagits från aktivt skogsbruk, och flertalet
            skogsägare har på så sätt fått sin äganderätt avsevärt inskränkt
            när större och större områden pekas ut som bevarandevärda utan
            att markägarna haft någon rätt till ersättning. Ett beslut om
            bevarandestatus leder därmed till både ekonomiska förluster och
            begränsat inflytande över egendomen. Centerpartiet har länge drivit
            frågan om att stärka äganderätten, inte minst vad gäller de gröna
            näringarna, och har varit avgörande för att såväl den pågående
            Skogsutredningen som den nyligen beslutade Artskyddsutredningen
            kommit till stånd. I ljuset av detta är det också positivt att
            domstolarna i ett flertal vägledande rättsfall under senare år
            bekräftat äganderättens grundläggande och starka ställning i svensk
            rättsordning.
          </p>
          <head xml:id="i-AAcMvoGXQeZBBCsts8idPm" type="h2">
            Krislagstiftning
          </head>
          <p xml:id="i-SEoyXJPRnr9LPh7oon5T9P">
            Under coronakrisen har det återigen blivit tydligt att befintlig
            lagstiftning inte alltid är ändamålsenlig eller tillräcklig vid
            större kriser, och i vissa fall förhindras till och med effektiv
            krishantering. Myndigheter saknar möjlighet att genomföra det
            som behövs, eller tvingas bryta mot lagar och regler. Förberedelser
            är A och O i effektiv kris­hantering; det möjliggör övning och
            planering för hur man ska agera, istället för att behöva uppfinna
            hjulet under den aktiva krishanteringen. Brist på förberedelse
            leder till förseningar och mindre effektiva insatser, ett resursslöseri
            det ofta inte finns utrymme för under pågående kris. Det är också
            uppenbart att så har varit fallet under den in­ledande coronakrisen,
            men det hade inte behövt vara så – liknande erfarenheter och slutsatser
            fanns också från flyktinghösten 2015.
          </p>
          <p xml:id="i-9ZiHp6ba8tEk6zSKDTD9gP">
            Den svenska konstitutionella krisberedskapen är begränsad till
            förstärkt lagstiftning för höjd beredskap vid krig och krigsfara;
            reglerna i 13 kap. RF om krig och krigsfara medger handlingsutrymme
            för de högsta statsorganen att i krig, krigsfara och ”sådana utomordentliga
            förhållanden som är föranledda av krig eller krigsfara” vidta
            de åtgärder som situationen kräver. Någon motsvarande ordning
            finns dock inte för stora på­frestningar på samhället i fredstid.
            Inte heller finns någon liknande ändamålsenligt sammanhållen eller
            samordnande ordning för det svenska förvaltningssystemet eller
            lokala och regionala folkvalda församlingar.
          </p>
          <p xml:id="i-6CTzL5MN7et4QrsRrC6zx6">
            2008 års grundlagsutredning föreslog i sitt betänkande att det
            i regeringsformen bör föras in särskilda regler om hur civila
            kriser ska kunna hanteras (SOU 2008:125 s. 521 f.). Behovet av
            sådan lagstiftning har bland annat påtalats av Tsunami­kommissionen
            (se SOU 2005:125 s. 308) men nyligen även av konstitutionsutskottet
            (se 2019/20:KU8y Tillfälliga bemyndiganden i smittskyddslagen
            med anledning av det virus som orsakar covid-19). Förslaget i
            2008 års grundlagsutredning innebar bland annat en utvidgad normgivningsmakt
            för regeringen i vissa civila kriser, men detta utelämnades ur
            propositionen på grund av omfattande kritik. Ett alternativ skulle
            kunna vara en utveckling av den nuvarande s.k. författningsberedskapen
            på ett sätt som inte inbegriper en ändring av regeringsformens
            kompetensfördelning mellan riksdag och regering, men en sådan
            ordning förutsätter att det i större utsträckning går att förutse
            vilka åtgärder som kan bli nödvändiga. Oavsett vilken väg man
            väljer är det tydligt att frågan är komplex och att en fortsatt
            utredning förutsätter grundliga och noggranna överväganden i ljuset
            av de erfarenheter som tillkommit vid hanteringen av den nu pågående
            pandemin.
          </p>
          <p xml:id="i-Em8PBPCsFxhcMiu7xPakPA">
            Inför valet 2018 föreslog Centerpartiet, tillsammans med allianspartierna,
            att möjligheterna till en lagstiftning för civila kriser borde
            utredas. Sedan dess har vi vidhållit denna ställning i bl.a. kommittémotioner.
            Centerpartiet vill nu åter lyfta frågan om införandet av krislagstiftning.
          </p>
          <head xml:id="i-W8zWMHDa49x21BTR1MeTbw" type="h1">
            Demokratins utmaningar och möjligheter
          </head>
          <p xml:id="i-LnRZmMH5An6aPSJpHQUGPu">
            Demokrati är förutsättningen för ett öppet, fritt och väl fungerande
            samhälle. Under några dramatiska veckor i november och december
            1918 fattade riksdagen beslut om allmän och lika rösträtt. Reformen,
            som var resultatet av en lång kamp och intensivt påverkansarbete
            framförallt från kvinnorörelsen, innebar genombrottet för vår
            moderna demokrati. Sveriges riksdag, regeringen, Kungliga biblioteket
            och Riksbankens Jubileumsfond är några av de institutioner som
            uppmärksammar och firar demokratin under åren 2018–2022. Målet
            med jubileet är att öka kunskapen om demokratins historia, innebörd
            och betydelse och att upplysa om processen för demokratiseringen
            och riksdagens avgörande roll. Syftet är också att väcka engagemang
            för demokratins och politikens betydelse i nutid och framtid.
          </p>
          <p xml:id="i-VNibXkV7ErGZ6fZmERtSff">
            Hundra år senare är den svenska demokratin i grunden välfungerande
            och värd att försvara. Demokrati, rättsstatens principer, mänskliga
            rättigheter och minoriteters rätt till skydd kan dock aldrig tas
            för givna. Dessa värden och värderingar och den världs­ordning
            de vilar på är inte en gång för alla givna utan utmanas, ifrågasätts
            och hotas. På flera håll i världen motarbetas och försvagas demokratin
            av auktoritära regimer såväl långt borta som i allt fler europeiska
            länder och till och med här i Sverige.
          </p>
          <p xml:id="i-UEEFvfyxpySxA1u3z7Xuu2">
            För Centerpartiet är utgångspunkten att den svenska demokratin
            ständigt måste för­svaras. Den måste också kontinuerligt utvecklas
            och anpassas till en föränderlig värld. Skyddet för demokratin
            behöver därför stärkas i olika avseenden. Vi menar bland annat
            att det bör prövas om en regel bör införas i grundlagen som gör
            att demokratin inte kan upphävas.
          </p>
          <head xml:id="i-V3w5mpboeKUArCfEKKL4BY" type="h2">
            Författningsdomstol
          </head>
          <p xml:id="i-4ACbxqeqMYFZCsnjPdZ2Us">
            Den svenska konstitutionella ordningen vilar på normhierarki
            och myndigheters och domstolars skyldighet att åsidosätta föreskrifter
            som står i strid med grundlag eller annan överordnad författning
            (prövning i efterhand), tillsammans med den prövning som sker
            genom Lagrådets granskning av lagförslag (förhandsprövning). Normprövning
            innebär, rent konkret, att föreskrifter på lägre nivå (lagar,
            förordningar och myndighets­föreskrifter) prövas mot en föreskrift
            på högre nivå (oftast grundlag, men kan också vara vanlig lag
            eller förordning). I en konflikt mellan två föreskrifter är det
            den lägre föreskriften som åsidosätts.
          </p>
          <p xml:id="i-9D1qfE6KsFJbQY2pFCvmov">
            Den svenska ordningen har dock inget instrument för att generellt
            ogiltigförklara lagstiftning som står i strid med grundlag utan
            är begränsad till att tillämpande domstol eller myndighet avstår
            tillämpning i det enskilda fallet. Det är därför heller inte möjligt
            att väcka talan i en domstol om att en lag är grundlagsstridig.
            En sådan prövning kan bara ske i samband med en prövning i sak
            (s.k. konkret normprövning). I detta hän­seende skiljer vi oss
            från många andra europeiska länder såsom Tyskland, Frankrike och
            Österrike där prövning kan ske utan att vara direkt kopplad till
            en sakprövning i ett enskilt fall. En sådan ordning har fördelen
            att enskilda slipper driva långa, komplicerade och dyra processer
            i domstol, men självklart framförallt att många övertramp av en­skildas
            fri- och rättigheter på så sätt kan förhindras. Vi har länge drivit
            frågan om inrättande av en författningsdomstol som en del av en
            stärkt lagprövning och där medborgare som fått sina grundläggande
            fri- och rättigheter kränkta kan få sina röster hörda och få sina
            fall prövade.
          </p>
          <p xml:id="i-V36AtKwdM9QmuQhw8vJ1wB">
            Flera statliga utredningar har bedömt att en författningsdomstol
            skulle vara främmande för svensk rättstradition, som så tydligt
            utgår från den parlamentaristiska grundprincipen om riksdagen
            som folkets yttersta företrädare och grundlagsuttolkare. Utifrån
            senare års såväl konstitutionella som politiska utveckling med
            såväl större lagteknisk komplexitet som inslag av mer konstitutionalism
            är en sådan slutsats inte längre lika självklar. Vi anser att
            en författningsdomstol bör införas som en del av en stärkt normprövning
            för att ytterligare befästa såväl demokratins fundamentala värden
            som de grundlagsskyddade fri- och rättigheternas ställning.
          </p>
          <head xml:id="i-CrFpjyzc9wGbJA6ernVjLt" type="h2">
            Skydda demokratin
          </head>
          <p xml:id="i-QS7aPnT9BSxZfNJmY5UUnJ">
            Utöver införandet av en författningsdomstol visar senare års
            utveckling att vi behöver göra mer för att vår demokrati ska bli
            starkare och mer robust. Till exempel är ordningen för hur vår
            grundlag kan ändras ett område där den svenska ordningen sticker
            ut i ett internationellt perspektiv för sitt svaga skydd. Formerna
            för beslut om grund­lagsändringar regleras i 8 kap. 14 § regeringsformen
            och innebär att en grundlagsändring endast kräver två separata
            riksdagsbeslut, med ett riksdagsval emellan. Det är i princip
            möjligt att ett av dessa val kan vara ett extra val. Detta innebär
            att en grundlagsändring skulle kunna drivas igenom på relativt
            kort tid utan tillräckligt utrymme för den nöd­vändiga debatt
            och folkliga förankring som bör föregå en ändring av grundlag.
            Center­partiet har därför varit pådrivande för den nyligen tillsatta
            parlamentariska utredningen Förstärkt skydd för demokratin och
            domstolarnas oberoende (dir. 2020:11), som bl.a. ska utreda om
            formerna för ändring av grundlag behöver ändras, hur domstolarnas
            och enskilda domares oberoende kan stärkas, möjligheten för Högsta
            förvaltningsdomstolen och Högsta domstolen att sammanträda i särskild
            (gemensam) sammansättning samt Domstolsverkets organisation och
            styrning och roll.
          </p>
          <p xml:id="i-TUrF5ZNMnki7DgwesEZem3">
            Allmänna, hemliga och fria val är den självklara grunden för
            en demokrati värd namnet. Att medborgare och invånare kan välja
            – och välja bort – företrädare till de folkvalda församlingarna
            genom allmänna val är demokratins yttersta och mest avgörande
            uttryck. Utan ett välfungerande och tillförlitligt valsystem sätts
            demokratins själva fundament ur balans. De röstande ska kunna
            lita på att deras röst verkligen räknas och att valresultaten
            är korrekta, men också kunna vara säkra på att valhemligheten
            är tryggad. Ett valsystem som saknar legitimitet kan snabbt leda
            till en nedmontering av det demokratiska systemet. Valsystemet
            behöver kontinuerligt värnas och stärkas. Centerpartiet har därför,
            inom ramen för budgetsamarbetet med regeringen och Liberalerna,
            varit pådrivande med tillsättandet av den parlamentariskt sammansatta
            kommittén med uppdrag att göra en översyn av och överväga förändringar
            i delar av valsystemet (Stärkt skydd mot manipulationer av valsystemet,
            dir. 2020:30). Denna översyn ska bl.a. se över behovet av samordning
            av säkerhetsfrågor, granska skyddet mot otillbörlig påverkan i
            samband med röstningen, utvärdera reformen med avskärmningar av
            valsedelställ och föreslå åtgärder för att förbättra tillgängligheten
            till röstningsförfarandet.
          </p>
          <head xml:id="i-ACPQWqPKvsje1hYfRnPE7U" type="h2">
            Behov av översyn av valsedelssystemet
          </head>
          <p xml:id="i-Qt7exxxnVoNXNVK5JLMfQk">
            Till 2018 års val trycktes, enligt Valmyndigheten, ca 673 miljoner
            valsedlar, vilket motsvarar ca 83 valsedlar per röstberättigad.
            Den totala kostnaden för inköp av val­sedelspapper, tryckning
            och emballage av valsedlar uppgick till drygt 28 miljoner kronor
            exklusive kostnader för frakt. Lägg därtill en betydande miljöpåverkan
            i form av transporter, pappersförbrukning samt destruktion och
            återvinning. De valsedlar som inte används vid valet kastas eller
            återvinns.
          </p>
          <p xml:id="i-HRbjFLqtppXh23VBtryqpC">
            Dagens valsedelssystem kan upplevas svåröverskådligt av många
            väljare. Det har heller inte blivit lättare vare sig för väljare
            eller för valförrättare med de skärpta krav de senaste åren inneburit
            på en avskärmad plats där valsedlar kan läggas ut.
          </p>
          <p xml:id="i-Kw4mzRHxEULbr83FSb2LVS">
            Valmyndigheten har bl.a. i erfarenhetsrapporter efter de senaste
            tre allmänna valen, hittills förgäves, lyft behovet av en översyn
            av valsedelssystemet. Valmyndigheten anser att behovet av ett
            nytt valsedelssystem är både stort och brådskande. Den menar att
            ett nytt valsedelssystem, både på totalen och vad gäller olika
            typer av valsedlar, skulle ta bort ett antal av de största sårbarheterna
            i valsystemet. Myndigheten menar i sin erfarenhetsrapport efter
            2018 års val att nuvarande system ”orsakar problem som undergräver
            förtroendet för valet som helhet” och att en förändring av valsedelssystemet
            är den enskilt viktigaste förbättringsåtgärden när det gäller
            svenska val.
          </p>
          <p xml:id="i-Tjy5AvRWHqGzBCk7dHJthv">
            Även den internationella valobservationsinsatsen vid valet från
            OSCE:s kontor för demokratiska institutioner och mänskliga rättigheter
            (ODIHR) har försökt uppmärk­samma behovet av en översyn. Senast
            har Riksrevisionen i sin granskning av val­förfarandet bedömt
            att med ett annat system för valsedlar skulle sannolikt inte av­skärmning
            av valsedelsställ behövas eller problem med köer, svårigheter
            att hålla ordning bland valsedlar och förhindra sabotage av olika
            slag samt behov av större lokaler och fler röstmottagare uppstå.
            Riksrevisionens bedömning är att ett sätt att avhjälpa dessa problem
            skulle kunna vara att ersätta nuvarande valsedelssystem med ett
            system som kräver färre valsedlar.
          </p>
          <p xml:id="i-78hWRgr1DUz4brghUTPVcJ">
            Valmyndigheten lyfter fram ett valsedelssystem med neutrala valsedlar,
            dvs val­sedlar utan vare sig förtryckt partibeteckning eller förtryckta
            kandidater, där väljaren själv på anvisad plats fyller i en siffra
            för parti och eventuell personröst som motsvarar partier och kandidater
            som ställer upp i valet enligt en skriftlig förteckning. Ett sådant
            system används idag i bl.a. Finland.
          </p>
          <p xml:id="i-PugCJa9dXGAkhjmFottPTP">
            Ett system med neutrala valsedlar har många fördelar. Valmyndigheten
            pekar på att det skulle lösa problemet med bevarande av valhemligheten
            vid valsedelsställen och minska otydligheten kring utläggning
            av valsedlar. Det skulle också kunna leda till att röstningsprocessen
            blir enklare och likadan oavsett var och när väljaren röstar samt
            att partierna oavsett storlek kan få tydligare och mer lika förutsättningar.
            Det skulle för­bättra beredskapen för extra val och genomförande
            av omval eftersom tryckning och distribution av valsedlar är tidskrävande
            moment. Färre valsedlar och möjlighet att återanvända redan tryckta
            valsedlar skulle också minska kostnader och miljöpåverkan.
          </p>
          <p xml:id="i-HMGeAwN72sfuvmBAxwJMrm">
            Även om vallagen regelbundet setts över i olika delar har inte
            frågan om valsedels­systemet utretts sedan 2003 års vallagskommitté.
            Frågan om ett förändrat valsedels­system har behandlats av konstitutionsutskottet
            i stort sett årligen sedan 1998. När frågan senast behandlades
            i en offentlig utredning, som verkligen hade i uppdrag att se
            över frågan, nämligen i den nämnda 2003 års vallagskommitté, avfärdades
            frågan i en sju rader lång motivering. Den betonade att det kanske
            skulle medföra praktiska problem och att gemensamma valsedlar
            inte heller skulle ge några vinster i praktiskt hänseende. Även
            argument som att även små förändringar av bestämmelserna om röstning
            och val kan skapa osäkerhet bland väljarna med minskat valdeltagande
            som följd och att gemensamma valsedlar skulle kunna bli svåröverskådliga
            fördes fram. Mot bakgrund av bl a dagens mångfald av, och maskineri
            med, valsedlar anser Centerpartiet att det är hög tid att ifrågasätta
            och pröva giltigheten i den gällande ordningen.
          </p>
          <p xml:id="i-TeBGRjt7xjwcaJ2PwCeUzx">
            Valmyndighetens förslag att se över valsedelssystemet i sin helhet,
            med sikte på ett förenklat, förbättrat och mindre sårbart system,
            där användningen av neutrala valsedlar och ett system med tryck
            av en valsedel per val och person särskilt övervägs ligger i tiden
            och förtjänar att diskuteras på allvar. I en föränderlig värld
            måste vi kontinuerligt utveckla och anpassa oss och vår demokrati.
          </p>
          <p xml:id="i-7JiAkNmdoYsEh8j4nNnfLh">
            Centerpartiet vill därför utreda hur ett förändrat, förbättrat
            och förstärkt valsedels­system ska se ut, inklusive vad gäller
            tillgängligheten för personer med grav synned­sättning.
          </p>
          <head xml:id="i-32GHAyTnYDEUHLsB873Jv5" type="h2">
            Delaktighet och ansvar
          </head>
          <p xml:id="i-BcXzwQEgystw1PKLc582q9">
            En livskraftig och stark demokrati förutsätter allmänhetens delaktighet
            på många olika sätt och i många olika former. Med detta som utgångspunkt
            måste alla ha faktiska möjligheter att ta del av och själva delta
            i de demokratiska processerna. Det handlar om allt från möjlighet
            att delta i val till att kunna ta del av offentliga handlingar.
            Människor med olika typer av funktionsnedsättningar, men även
            såväl yngres som äldres specifika möjligheter och utmaningar när
            det gäller delaktighet, och den digitala utvecklingens potential
            för att öka delaktigheten måste ständigt utvärderas och följas
            upp med anpassade lösningar. Demokratins kostym måste skräddarsys
            i många storlekar för att alla ska kunna delta och bidra. Framförallt
            måste myndigheternas arbete för att öka möjligheten till demokratisk
            delaktighet för personer med funktionsnedsättning stärkas.
          </p>
          <p xml:id="i-HE4UfcxpyfBN8WvzSq5bdF">
            Ett tydligt tjänstemannaansvar kan vara ett sätt att öka förtroendet
            för våra myndig­heter och deras tjänstemän, och i Sverige hade
            vi tidigare ett omfattande tjänstemanna­ansvar som togs bort 1975.
            Risken med ett utvidgat tjänstemannaansvar är emellertid att det
            kan leda till att tjänstemän blir överdrivet försiktiga. Frågan
            är dock om reformen på sjuttiotalet gick för långt med att slopa
            det straffrättsliga ansvaret helt och hållet. Riksdagen har också
            i ett tillkännagivande uppmanat regeringen att se över lag­stiftningen
            om tjänstefel, med inriktningen att fler handlingar än i dag ska
            kunna bestraffas, se konstitutionsutskottets bet. 2017/18:KU37.
            Regeringen har i utredningen Ett förstärkt straffrättsligt skydd
            för vissa samhällsnyttiga funktioner och några andra straffrättsliga
            frågor (dir. 2020:54) uppdragit åt utredaren att överväga om det
            straffrättsliga ansvaret för tjänstefel bör utvidgas och om straffskalan
            för brott mot tystnadsplikten bör skärpas.
          </p>
          <head xml:id="i-NSgTUtp7Jw4pw5nFwtXpja" type="h1">
            Likvärdig tillgång till samhällsservice
          </head>
          <p xml:id="i-15z4UStq9NoWNSDXusPcKk">
            Alla ska kunna leva och förverkliga sina drömmar oavsett var
            man vill bo. För Center­partiet är det viktigt att politiken utgår
            från olika förutsättningar och utmaningar i olika delar av landet.
            Det gäller såväl städer och små samhällen som landsbygd. Alla
            människor ska garanteras tillgång till sjukvård, utbildning och
            omsorg samt fysisk och digital infrastruktur. Järnvägen till samhället,
            vägen till huset, bredbandet till skärmen och vägen till världens
            kunskap – alla dessa ska vara öppna för alla och tillgängliga
            för alla.
          </p>
          <p xml:id="i-72dKPfC8PWtHmwswKsVBgy">
            För att ett samhälle ska fungera och vara attraktivt för boende,
            företag och besökare krävs en fungerande samhällsservice. Det
            offentliga ska garantera att en sådan grund­läggande samhällsservice
            finns, i hela landet, nära människan. Den nyligen genomförda primärvårdsreformen,
            med en mer tillgänglig vård i hela landet, har initierats och
            drivits igenom av Centerpartiet inom ramen för budgetsamarbetet
            med regeringen. För att utveckla det brottsförebyggande arbetet
            vill Centerpartiet också skapa en mer lokalt förankrad polis i
            hela Sverige.
          </p>
          <head xml:id="i-U5tnzxybkjbnrF6MLBgJvV" type="h1">
            Integritet
          </head>
          <p xml:id="i-HihhhHpSESCwsemYksietk">
            Respekten för den enskildes personliga integritet är en grundsten
            i varje demokrati. En egen personlig sfär där människor utan övervakning
            kan forma och utbyta tankar och skapa relationer är en förutsättning
            för personlig utveckling och ett fritt offentligt samtal.
          </p>
          <p xml:id="i-U6J8ZXwjy3Nb3DLnv5RwSg">
            Ett starkt integritetsskydd är därför en omistlig del av ett
            öppet och demokratiskt samhälle. Det är viktigt med en maktdelning
            där politiska beslut och andra makt­befogenheter inte centraliseras
            till ett fåtal institutioner och individer. Öppenhet och transparens
            är grundförutsättningar för frihet och demokrati och för att förhindra
            korruption och övergrepp.
          </p>
          <p xml:id="i-6ssyAt8o6LNjNYcHciRF6D">
            All lagstiftning bör prövas mot dess påverkan på människors personliga
            integritet. Det måste finnas en proportionalitet mellan lagstiftningens
            inskränkning av medborgar­nas integritet och lagarnas syfte. Samtidigt
            måste det finnas ett skydd mot både statliga och privata ingrepp
            i människors privatliv. Alla måste ha möjlighet att försvara sina
            rättigheter i domstol.
          </p>
          <head xml:id="i-29ewowKrSTT4AjAEsfeGFT" type="h1">
            Urfolk och nationella minoriteter
          </head>
          <p xml:id="i-TXM9eLUVA4SQEeStzPxjsE">
            Samerna är ett av världens urfolk och det enda i Europa. Samerna
            bor i delar av Ryssland, Finland, Norge och Sverige. Detta stora
            landområde kallas för Sápmi. Sápmi breder ut sig över hela den
            norra delen av Nordkalotten, från ryska Kolahalvön i öster till
            svenska landskapet Dalarna i söder. Sápmi som begrepp innefattar
            både landet Sápmi och folket samerna.
          </p>
          <p xml:id="i-RKLHp9BXMwxWH9RRVFuo9P">
            Samerna har en lång sammanhängande historisk anknytning till
            de områden där de bedrivit sin näring och utvecklat sin kultur
            som går tillbaka till tiden före nationalstatens bildande. Samerna
            uppfyller därmed kriterierna för ett urfolk. Detta har även bekräftats
            av riksdagen som år 1977 uttalade att samerna är ett urfolk som
            har folkrättsliga krav på en kulturell särbehandling i Sverige
            (prop. 1976/77:80, bet. 1976/77:KrU43). Sedan 2011 anges även
            i regeringsformen (1 kap. 2 §) att det samiska folkets möjligheter
            att behålla och utveckla ett eget kultur- och samfundsliv ska
            främjas. Av förarbetena till grundlags­ändringen följer att avsikten
            med att ge bestämmelsen en ny utformning var att tydligare spegla
            samernas särställning och ge uttryck för att samerna inte bara
            är en minoritet utan även ett urfolk (prop. 2009/10:80 s. 190).
            Sverige har därmed erkänt att samerna är ett folk, ett urfolk
            och en minoritet.
          </p>
          <p xml:id="i-Nivu1xzLD1AMWbUfRmYX57">
            En vanlig uppskattning i dag är att det finns 80 000–100 000
            samer i Sápmi. Det är osäkert hur många med samiskt påbrå som
            själva identifierar sig som samer. Några folkräkningar på etnisk
            grund görs inte, och därför är siffrorna uppskattningar. Forskare
            har utgått från gamla renlängder med mera. Den sista lappräkningen
            i Sverige gjordes 1945. På 70-talet kom en utredning fram till
            att det fanns ca 20 000 samer i Sverige. Om man kopplar ihop gamla
            renlängder och Sametingets röstlängd till SCB:s tre­generationsregister
            och lägger till barn, föräldrar och syskon (om de är i livet)
            så får man fram nästan 50 000 personer. Men vilka som själva identifierar
            sig som samer vet vi inte. En vanlig uppskattning av antalet samer
            är, enligt Sametinget, 20 000–40 000 i Sverige. Samerna är också
            sedan år 2000 en av fem nationella minoriteter i Sverige för vilka
            särskilda bestämmelser gäller bland annat beträffande språk och
            kultur.
          </p>
          <p xml:id="i-3NReEh6abFi5H3qBhbn2E5">
            Det gällande övergripande målet för samepolitiken, som fastställdes
            av riksdagen i december 2005, är att verka för en levande samisk
            kultur byggd på en ekologiskt hållbar rennäring och andra samiska
            näringar (prop. 2005/06:1, bet. 2005/06:MJU2, rskr. 2005/06:108).
          </p>
          <p xml:id="i-WGdN6xWTXKJEbC5f16VBZt">
            Utvecklingen av samiska rättigheter befinner sig i ett dynamiskt
            skede. En överens­kommelse om en nordisk samekonvention träffades
            i januari 2017 mellan företrädare för de svenska, norska och finländska
            regeringarna och representanter för de tre nordiska sametingen.
            Konventionen anger, enligt regeringen, vissa minimirättigheter
            som staterna kan vidareutveckla och ger verktyg för en förbättrad
            dialog mellan stat, myndigheter och det samiska folket. Regeringen
            avvaktade sametingens ställningstagande till en nordisk samekonvention
            och framhöll att den överenskommelse som träffats om en nordisk
            samekonvention och det pågående arbetet med att etablera en konsultationsordning
            utgör viktiga steg i arbetet för att nå det övergripande same­politiska
            målet och utvecklingen av det gränsöverskridande samarbetet om
            urfolks­rättigheter. 2018 skickade sametingen i Sverige, Norge
            och Finland, genom ett samiskt parlamentariskt råd, in en hemställan
            till respektive lands regering om ett antal ändringar. Den nordiska
            samekonventionen är ännu inte ratificerad.
          </p>
          <p xml:id="i-TY446Mpi5h2PXVZrvKyvYB">
            Förslaget om konsultationsordning, som liknar det som finns i
            Norge, syftar till att främja och stärka samernas inflytande över
            sina angelägenheter och utgår bl.a. från rekommendationer från
            internationella granskningsorgan. Konsultationsordningen skulle
            överlag innebära en skyldighet för regeringen, myndigheter, kommuner
            och landsting att konsultera Sametinget innan beslut i ärenden
            som kan få särskild betydelse för samerna. Om ett beslut är av
            särskild betydelse för en samisk organisation eller sameby ska
            även dessa, vid behov, konsulteras. Konsultationen ska eftersträva
            enighet eller samtycke i den aktuella frågan, ske i god anda och,
            om det inte medför betydande olägenhet, ske i den form som Sametinget
            önskar. Det som framkommer vid konsulta­tionen ska dokumenteras.
            Regeringskansliet skickade ett förslag till lagrådsremiss på remiss
            i juli 2019. Centerpartiet välkomnar att frågor som rör samerna
            lyfts och prioriteras, men anser att en så viktig fråga måste
            vara genomarbetad och tydlig för att säkerställa att de myndigheter
            som ska tillämpa den föreslagna ordningen har reella möjligheter
            att fullfölja uppgiften på ett ändamålsenligt sätt. Annars riskerar
            konsulta­tionsordningen att bidra till en ökad ärendebörda för
            hårt ansträngda kommuner och länsstyrelser utan att tillföra någon
            förbättring för samernas situation. Det är också av stor vikt
            att konsultationsordningen inte utformas på ett sådant sätt att
            samebyarnas ställning urholkas.
          </p>
          <p xml:id="i-PVibfU8DGdi684gPuK4QJ7">
            Renskötseln är intimt sammankopplad med den samiska kulturen
            med traditioner mycket långt bakåt i tiden. Den har under tusentals
            år utvecklats från jakt på vildren till dagens renskötsel. Det
            moderna industrisamhällets framväxt, den ökade urbaniseringen,
            ett växande elbehov och klimatförändringar är alla exempel på
            faktorer som har be­gränsat renskötseln och indirekt kringskurit
            det samiska folkets möjligheter att leva av sina traditionella
            näringar, men än i dag är det naturen som styr rennäringens rytm
            eftersom renen går på naturbete året runt. Det fria naturbetet
            är en förutsättning för en ekologiskt hållbar rennäring med långsiktigt
            friska djur.
          </p>
          <p xml:id="i-EwogJSbdt13JVLYUVY4r6H">
            Renskötselrätten bygger på urminnes hävd, det vill säga att man
            jagat, fiskat och nyttjat renbetesmarkerna sedan urminnes tid,
            och råder på ungefär 50 procent av Sveriges yta. Det betyder dock
            inte att all mark är lämplig eller ens möjlig att nyttja som betesmark.
            Renskötseln bedrivs redan idag under svåra förhållanden. Betesmarkerna
            är alltmer fragmentiserade, och konkurrerande anspråk på markanvändning
            är många och växande. Ett ändrat skogsbruk samt exploateringar
            av vägar, kraftnät, järnvägar, vatten­kraft och gruvindustri har
            starkt påverkat samebyarnas förutsättningar att bedriva en traditionell
            renskötsel. Rätten att bedriva renskötsel tillkommer enligt rennäringslagen
            den samiska befolkningen, men för att få utöva den rätten måste
            man vara medlem i en sameby. Av alla samer i Sverige är det bara
            ungefär tio procent som är medlemmar i någon sameby. En sameby
            är ett geografiskt område som ofta sträcker sig från skogs­områdena
            i inlandet till fjällen vid gränsen till Norge. På så sätt följer
            samebyarnas områden fjällrenens årliga vandringar från skogsland
            till fjäll.
          </p>
          <p xml:id="i-4JfmHAQqeVELuy8CmD7DMQ">
            Det finns totalt 51 samebyar i Sverige, som är indelade i fjäll‑,
            skogs- och koncessionssamebyar. Fjällsamebyarna flyttar med renarna
            på somrarna till fjällen och på vintrarna till barrskogar österut.
            Skogssamebyarna stannar i skogslandet året om. I Tornedalen bedrivs
            koncessionsrenskötsel. Den är speciell eftersom det krävs att
            en same har tillstånd (koncession) för att bedriva renskötsel.
            Koncessionshavaren kan sedan sköta ett antal renar åt dem som
            äger eller brukar jordbruksfastigheter i området. Det förhållandet
            att samers rättigheter är differentierade beroende på medlemskap
            i sameby kritiseras ofta av de samer som inte är medlemmar i en
            sameby.
          </p>
          <p xml:id="i-UWCuNJvAiN8PvSNnskNuhU">
            Samebyn utgör både en ekonomisk samarbetsform och ett bestämt
            landområde. Inom detta område får medlemmarna i samebyn bedriva
            renskötsel, uppföra stugor och anläggningar för rennäringen och
            ta bränsle och byggnadsvirke för husbehov och slöjdvirke. I delar
            av området får medlemmarna dessutom fiska och jaga. Reglerna för
            samebyarna regleras i rennäringslagen. Inom en sameby finns flera
            olika renskötsel­företag som består av en eller flera ägare. Samebyn
            drivs en av styrelse som väljs årligen. Styrelsen fattar kollektiva
            beslut om betesmarker, gärden m.m. Varje renägare beslutar själv
            om sina egna renar. En ansökan om att bli medlem i en sameby behandlas
            av samebyns årsstämma, som beslutar vem eller vilka som får bli
            medlemmar.
          </p>
          <p xml:id="i-CWrm8RUmRxD1bkcYAyKvCH">
            De övergrepp och den diskriminering som svenska staten historiskt
            har utsatt samer och andra nationella minoriteter för och som
            fortfarande pågår på många plan är ofta okänd för både beslutsfattare
            och allmänhet. Den dåvarande jordbruksministern, med ansvar för
            samefrågor, uttalade följande vid den s.k. urfolksdagen i Tärnaby
            den 9 augusti 1998:
          </p>
          <p xml:id="i-QJ5Aw6x7URkxaJbRhRQRZ">
            Jag tycker att vi måste ha lärt oss någonting av historien och
            jag vill gärna ta det här tillfället i akt och säga till er, som
            representant för den svenska regeringen och det svenska samhället
            att jag är väl medveten om det förtryck som Sverige har utövat
            över det samiska folket genom historien. Jag vill å regeringens
            vägnar be om ursäkt för det. […] Vi kan inte på något sätt acceptera
            det förtryck, t.ex. att samer har förvägrats att använda sitt
            språk, de tvångsförflyttningar och de många uttryck för förtryck
            som vi har gjort oss skyldiga till genom årens lopp. Det finns
            heller ingen annan möjlighet för det svenska samhället att komma
            vidare, än att be om ursäkt för de övergreppen.
          </p>
          <p xml:id="i-J1e8sUREM8DViRCTkZgfrq">
            Filmen Sameblod väckte stort nationellt och internationellt intresse
            och har väckt frågor om varför staten inte agerat och utrett vad
            som egentligen hänt under historiens lopp, och vad som händer
            idag. Dessa diskussioner har dock länge förts i det samiska samhället
            och i Sametinget. Sametinget och Diskrimineringsombudsmannen (DO)
            arbetar sedan 2015 gemensamt med att verka för att inrätta en
            oberoende sannings­kommission om historiska skeenden och övergrepp
            på samer genom historien. I juni 2020 meddelade regeringen att
            man tilldelat Sametinget medel för att inleda för­ankringsprocessen
            inför den kommande sanningskommissionen, ett efterlängtat steg
            i rätt riktning.
          </p>
          <p xml:id="i-92xVmAgHVB5g9WGmX3hL6j">
            Svenska Tornedalingars Riksförbund – Tornionlaaksolaiset (STR-T)
            och Met Nuoret lämnade i oktober 2016 in en ansökan om medel till
            regeringen för en förstudie till genomlysning av svenska statens
            övergrepp på tornedalingar och meänkielitalande. I april 2018
            överlämnades förstudien Då var jag som en fånge – Statens övergrepp
            på tornedalingar och meänkielitalande under 1800- och 1900-talet
            till dåvarande kultur­ministern. Svenska Tornedalingars Riksförbund
            överlämnade vid samma tillfälle skriftligen en begäran om att
            en sannings- och försoningskommission skulle upprättas. I juni
            2020 tillsattes sannings- och försoningskommissionen efter dialog
            med STR-T och Met Nuoret.
          </p>
          <p xml:id="i-7RazJGMQmeJgWggcoV4VN6">
            Att processerna med sannings- och försoningskommissionerna nu
            inletts är mycket välkommet och efterlängtat. Utan en ordentlig
            genomlysning där saker lyfts upp i ljuset kan Sverige inte göra
            sig fritt från förlegade och diskriminerande föreställningar om
            samer och nationella minoriteter.
          </p>
          <p xml:id="i-WhiTZ3PnNiaYeRSyxps6oW">
            Ytterligare ett sätt att läka såren som statliga historiska åtgärder
            orsakat är frågan om repatriering av samiska kvarlevor. Repatriering
            är en process för återbördande av före­mål eller kvarlevor till
            deras ursprungliga eller rättmätiga platser. Begreppet inrymmer
            också ett försoningsarbete: att göra upp med ett smärtsamt förflutet
            och återskapa för­troendet mellan den som tog och den som blev
            drabbad. Samerna har under många år begärt att svenska staten
            ska återlämna de mänskliga kvarlevor som finns i statens förvar,
            såsom på statliga museer och i andra samlingar. Trots detta är
            det ett fåtal kvarlevor som återbördats och kunnat begravas. Den
            9 augusti 2019 skedde den hittills största repatrieringen av samiska
            kvarlevor i Sverige när kvarlevorna av 25 individer återbördades
            till sin ursprungliga viloplats på Gammplatsen i Lycksele, där
            de grävdes upp på 1950-talet. Så sent som i början av 60-talet
            grävdes ett 25-tal gamla samiska gravar upp vid gamla Vilasunds
            kapell. Under- och överkäkar fördes till Tandläkar­högskolan i
            Umeå; i september 2020 kommer dessa återbördas för återbegravning
            i Tärnaby.
          </p>
          <p xml:id="i-3JRKbLVEkDqmnRwtJiPvXw">
            Av 2018 års museilag framgår det tydligt att museer ska delta
            i repatriering. Även av det internationella museisamarbetet ICOM:s
            föreskrifter, och urfolkskonventionen, framgår att repatriering
            ska göras tillsammans med urfolk och lokalbefolkning. I samband
            med den nya lagen fick Historiska museet huvudansvar över övriga
            museer. Riksantikvarieämbetet fick samtidigt i uppdrag att ta
            fram vägledningar till museer och presenterade 2020 två dokument:
            Stöd i hantering av mänskliga kvarlevor i musei­samlingar och
            Stöd för museer i återlämnandeärenden av kulturföremål.
          </p>
          <p xml:id="i-Uz6mqq83oEDL6aAELYLhE9">
            Inför 2020 års granskning av situationen för mänskliga rättigheter
            i Sverige av FN:s råd för mänskliga rättigheter har Samiska rådet
            i Svenska kyrkan, Svenska kyrkan och Sveriges kristna råd i sitt
            yttrande framfört vikten av att svenska staten så snart som möjligt
            utformar ett nationellt relevant och sammanhållet regelverk, samt
            nationell finansiering av repatriering av samiska kvarlevor. Centerpartiet
            anser att det är angeläget att staten skyndsamt säkerställer regelverk
            och finansiering för ett fortsatt återbördande av samiska kvarlevor
            och kulturföremål.
          </p>
          <p xml:id="i-4Gk6BHmpQ2Z6zxn1xcrGUm">
            Sametinget i Sverige inrättades 1993, efter 20 års statligt utredande.
            Av riksdags­beslutet framgår att Sametinget inte är ett organ
            för samiskt självstyre utan mera ska likna en statlig myndighet
            med en folkvald ledning. Sedan 2007 har också Sametinget myndighetsansvar
            för rennäringsfrågorna. Eftersom samers inflytande och samiska
            rättigheter rör aspekter inom många olika politikområden behöver
            följaktligen åtgärder vidtas inom dessa. För att öka kunskapen
            om och förståelsen för Sveriges folkrättsliga ansvar för urfolket
            samerna skulle en kontaktyta för dialog mellan företrädare för
            det samiska folkvalda organet Sametinget och Sveriges riksdag
            behöva utvecklas.
          </p>
          <head xml:id="i-WF4Y3cAVmT4N11zsGnC8nd" type="h1">
            Nationella minoriteter och nationella minoritetsspråk
          </head>
          <p xml:id="i-66E5e4rrPFCCAWHqiRwbvr">
            Sverige har i 20 år haft en särskild och samlad politik för att
            stärka de nationella minoriteterna och stödja de nationella minoritetsspråken.
            Minoritetspolitiken inrättades som eget politikområde i samband
            med att Sverige 2000 ratificerade ramkonventionen om skydd för
            nationella minoriteter (ramkonventionen) och den europeiska stadgan
            om landsdels- eller minoritetsspråk (språkstadgan). Det finns
            sedan länge minoritetsgrupper som bidragit till det gemensamma
            kulturarvet i Sverige och i de flesta andra länder i Europa. För
            att värna minoriteterna och säkerställa efterlevnaden av deras
            rättigheter har internationella mellanstatliga organisationer
            som FN och Europarådet arbetat med minoritetsfrågor sedan 1950-talet.
            Syftet är att säkra fred och att värna minoritetsspråk och minoritetskulturer
            som annars riskerar att gå förlorade. Processen med nationella
            minoriteters rättigheter inom Europarådet tog fart under 1980-talet
            när organisationens arbete med konventioner på området påbörjades.
          </p>
          <p xml:id="i-WZXDRwHeAUJMCEjnwR3ZwZ">
            Ett mål för minoritetspolitiken beslutades av riksdagen i samband
            med att ett samlat politikområde inrättades 2000. Målet är att
            ge skydd för de nationella minoriteterna och att stärka deras
            möjlighet till inflytande samt att stödja de historiska minoritetsspråken
            så att de hålls levande. Det övergripande målet bröts genom reformen
            2010 ner i tre delområden: diskriminering och utsatthet, inflytande
            och delaktighet samt språk och kulturell identitet (prop. 2008/09:158
            s. 45–46). Regeringen bedömde i propositionen att Sveriges internationella
            åtaganden om de nationella minoriteternas rättigheter inte i tillräcklig
            grad omvandlats till praktiska resultat och i vissa fall inte
            införlivats korrekt i svensk rätt. 2018 tillsattes således en
            utredning för att analysera och föreslå hur ansvaret för samordning,
            utveckling och uppföljning av minoritetspolitiken ska organiseras
            i syfte att åstadkomma en stärkt minoritetspolitik. Av betänkandet
            SOU 2020:27 Högre växel i minoritetspolitiken? framgår bl.a. problem
            med otydliga uppdrag för upp­följningsmyndigheterna, som dessutom
            har svaga mandat i förhållande till andra myndigheter, kommuner
            och regioner. Det är dessutom oklart vad de nationella minoriteterna
            kan förvänta sig av uppföljningsmyndigheterna. Vidare är det också
            tydligt att språkbytesprocessen fortgår, något som särskilt inskärper
            vikten av att ytterligare stärka minoritetspolitiken för att kunna
            skydda minoritetsspråken som levande språk. Utredningen har presenterat
            underbyggda och gedigna förslag, men problemet i det här läget
            är inte bristen på utredning utan bristen på genomförande. Det
            är därför angeläget att fortsätta arbetet med att säkerställa
            att de nationella minori­teternas rättigheter, som är en del av
            det internationella ramverket till skydd för de mänskliga rättigheterna,
            efterlevs i praktiken. I detta arbete krävs, som regeringen anförde,
            systematik, långsiktighet och uthållighet. De nationella minoriteternas
            egenmakt (verktyg och förutsättningar att forma sin egen framtid)
            har sedan minoritetspolitiken introducerades varit ett avgörande
            fundament som politikområdet i sin helhet vilat på. Det är viktigt
            att detta fundament också tar sig uttryck i det konkreta genomförandet
            av politiken.
          </p>
          <p xml:id="i-5atfwxZGPTLcPtKWxWAUC6">
            Ett led i att stärka den tornedalska minoritetens ställning och
            stödja de meänkieli­talande vore att inrätta ett meänkielicentrum.
            I maj 2017 lämnade Europarådets minister­kommitté ett antal rekommendationer
            inom ramen för den sjätte granskningen av Sveriges efterlevnad
            av språkstadgan (CM/RecChL[2017]1). En av de rekommenda­tioner
            som lämnades var att överväga att utvidga användningen av språkcentrum
            till övriga nationella minoritetsspråk, i linje med de samiska
            språkcentrumens metodik. För att ta vara på och utreda lämpligheten
            i denna rekommendation föreslås därför att ett språkcentrum i
            meänkieli inrättas i Övertorneå. Om pilotverksamheten med språk­centrum
            i meänkieli i Övertorneå, i linje med de samiska språkcentrumens
            metodik, visar sig vara ändamålsenlig kan användningen av språkcentrum
            utvidgas till övriga nationella minoritetsspråk.
          </p>
          <p xml:id="i-Bf9Ba42hsQgv9FrbHEvDF">
            Lokaliseringen till Övertorneå förordas av flera skäl. Att ett
            språkcentrum lokaliseras till det område där minoritetsspråket
            används är en given utgångspunkt. Övertorneå ligger centralt i
            Tornedalen, som är traditionellt språkområde för meänkieli, även
            om många meänkielitalande i dag bor i olika delar av Sverige.
            Övertorneå kommun ingår i förvaltningsområdet för meänkieli och
            har ett starkt önskemål om att medverka till en centrumbildning
            för utveckling av språket i kommunen. I Övertorneå tätort har
            Sveriges Radio och Sveriges Television gemensamma lokaler där
            berörda medarbetare hos respektive företag producerar program
            och inslag om tornedalingar och meänkieli på svenska och meänkieli.
            Även Nordkalottens kultur- och forsknings­centrum (NKFC), som
            har litteratursamlingar och digitalt material av relevans för
            studiet av Tornedalen och meänkieli, finns i tätorten och likaså
            Tornedalens folkhög­skola. Folkhögskolan är både historiskt intressant
            för försvenskningen av meänkieli­talande och bedriver för närvarande
            verksamhet som sprider kunskap om den lokala kulturen och språket.
            Det finns således en infrastruktur, en kritisk massa och en jordmån
            i Övertorneå som gör orten naturlig för en lokalisering av ett
            språkcentrum i meänkieli.
          </p>
          <p xml:id="i-YGgKHStyEQLFGHGGVGTpfc">
            Kungliga biblioteket anser också, i ett förslag till stärkta
            bibliotek för urfolk och nationella minoriteter, att det nationella
            resursbiblioteket för meänkieli bör förläggas till Övertorneå.
            Vidare slutredovisade Isof 2019 ett regeringsuppdrag om inrättandet
            av språkcentrum för finska, meänkieli, jiddisch respektive romani
            chib (Ku2015/02857/DISK, Ku2018/01455/DISK), där det föreslås
            att Isof blir huvudman för de fyra föreslagna språkcentrumen.
            Ett antal tjänster skulle därmed tillföras myndig­heten, med placering
            i Uppsala, Stockholm, Kiruna och Övertorneå. Språkcentrumen föreslås
            arbeta aktivt tillsammans med respektive nationell minoritet och
            genomföra insatser i syfte att stärka och revitalisera minoritetsspråken.
            Förslagen bereds för när­varande i Regeringskansliet. Det är angeläget
            att regeringen snarast återkommer med förslag till språkcentrum
            för meänkieli och resursbibliotek för meänkieli i Övertorneå.
          </p>
          <head xml:id="i-13aEhmgAK5tQNeGz4jnixx" type="h1">
            De nationella minoriteternas möjligheter att informera
          </head>
          <p xml:id="i-Ct1pyy1hMmurnqqBWdd4En">
            Ett annat led i att stärka de nationella minoriteterna och deras
            egenmakt är att anförtro uppgiften att informera om sin minoritet
            och sitt minoritetsspråk till företrädare för respektive minoritet.
          </p>
          <p xml:id="i-XtsnmoNLFRKZ5eUTFbv4j5">
            Länsstyrelsen i Stockholms län är tillsammans med Sametinget
            ansvarig för att samordna och följa upp hur Sveriges minoritetspolitik
            genomförs i landets kommuner. Sametinget ansvarar för samerna
            och Länsstyrelsen i Stockholms län ansvarar för judarna, romerna,
            sverigefinnarna och tornedalingarna. Länsstyrelsen och Sametinget
            gör årligen en samlad bedömning av hur lagen efterlevs och rapporterar
            detta till regeringen. Myndigheternas uppdrag avser hela landet.
            Detta innebär till exempel att Sametinget och Länsstyrelsen i
            Stockholms län genomför informations- och utbild­ningsinsatser
            och ger stöd till kommuner och andra myndigheter. I uppdraget
            ingår att fördela statsbidrag till kommuner, landsting/regioner
            och nationella minoritets­organisationer.
          </p>
          <p xml:id="i-3HaTvSreH8zP16Ge4rVmgc">
            År 2010 byggde Sametinget på uppdrag av regeringen en webbplats,
            minoritet.se, om de nationella minoriteterna och den nya minoritetsspråkreformen
            som trädde i kraft 2010. Minoritet.se sprider kunskap om urfolket
            samerna och Sveriges nationella minoriteter judar, romer, sverigefinnar
            och tornedalingar. Sametinget ansvarar för minoritet.se och i
            arbetet med webbplatsen involveras de berörda folkgrupperna. Genom
            aktuella reportage kan besökare lära sig mer om urfolket samerna
            och de nationella minoriteternas kultur, språk och vardag.
          </p>
          <p xml:id="i-MjA1sEVfBKGFVByHdRMf8p">
            Det långsiktiga målet och ett naturligt nästa steg i arbetet
            med att stärka minoritet­erna är att varje minoritet får bära
            informationsuppdraget för sin minoritet. Regeringen borde därför
            i ett beslut om inrättande av ett språkcentrum för meänkieli också
            överföra uppgiften att informera om den nationella minoriteten
            tornedalingar från Sametinget till ett sådant språkcentrum.
          </p>
          <head xml:id="i-EHkGykvwYSuP9NC62whaF3" type="h1">
            Ökat stöd till minoritetsorganisationerna
          </head>
          <p xml:id="i-Y4TpJdwAtThBBNRhsDbZTM">
            Minoritetspolitiken ska genomföras tillsammans med de nationella
            minoriteterna, inte av andra för minoriteterna. Därför är delaktighet
            och inflytande ett av politikområdets tre delområden. Civilsamhällets
            betydelse för att vårda, värna och utveckla de nationella minoriteterna
            och de nationella minoritetsspråken kan knappast nog understrykas.
            Hade det inte varit för vissa ideella organisationer, t ex Svenska
            Tornedalingars Riksförbunds – Tornionlaaksolaiset (STR-T) arbete
            med meänkieli, är frågan om vissa av de nation­ella minoritetsspråken
            ens överlevt till dags dato. Vidare kan frågan ställas om revitaliseringsarbetet
            hade kommit igång i tid och haft den kraft det har utan dessa
            organisationer. Att de idéburna organisationerna har ekonomiska
            och praktiska förutsättningar att bedriva en bra verksamhet är
            därför av stor vikt för att minoritets­politiken ska kunna genomföras
            i praktiken.
          </p>
        </div>
        <div xml:id="i-VLFh5hVoodwH3AyxAGNkKW" type="signatureBlock">
          <list xml:id="i-P1TVJJr9JnKz4QifEr1Wjy">
            <item xml:id="i-X7EBjUKwyyZnNm6ncYiK98" who="i-A1NGMRYUqzQ6yvBRZ8XqFg" type="signature">
              Linda Modig (C)
            </item>
            <item xml:id="i-7bDbdLmh7L3qcMYcKcUwu7" who="i-RSqbTnBBX6dtdvF5RUM8Lr" type="signature">
              Ola Johansson (C)
            </item>
            <item xml:id="i-NqwQwSoDKJPkAdXmPFrPJQ" who="i-TqkCALix3mzcE3yNqV7Nee" type="signature">
              Martina Johansson (C)
            </item>
            <item xml:id="i-KmSVHd2yVTtT25fQG5mHu3" who="i-5FLxNWhtPm9nrMhcBeFsUk" type="signature">
              Johan Hedin (C)
            </item>
            <item xml:id="i-AeKmuJyMH3DDEAgZNp55Na" who="i-A4xHkoj5hLnWEChHnCCjS5" type="signature">
              Jonny Cato (C)
            </item>
            <item xml:id="i-Vx1UPHQUYLpGjju9CqwPHM" who="i-LHNecLttGkFNptLa6AG81p" type="signature">
              Helena Vilhelmsson (C)
            </item>
            <item xml:id="i-MFxA6tmbx2iwtkqJYV6Q49" who="i-SE8ApXFZ7ex7Favbm7aCMu" type="signature">
              Per Schöldberg (C)
            </item>
          </list>
        </div>
      </div>
    </body>
  </text>
</TEI>
