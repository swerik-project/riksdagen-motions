<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201415-KU-02789">
  <teiHeader>
    <fileDesc>
      <titleStmt>
        <title>Presstöd till hög- och medelfrekventa dagstidningar</title>
        <author corresp="i-YVn7bHWq33ziBuqm8fKFGq">av Per-Ingvar Johnsson (C)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2014/15:2789 av Per-Ingvar Johnsson (C)</title>
          <idno type="rdwebb">H2022789</idno>
          <rs type="number">2789</rs>
          <orgName type="comitteeAbbreviation">KU</orgName>
          <ref type="dokument_url_text">http://data.riksdagen.se/dokument/H2022789/text</ref>
          <ref type="dokument_url_html">http://data.riksdagen.se/dokument/H2022789</ref>
          <ref type="dokumentstatus_url_xml">http://data.riksdagen.se/dokumentstatus/H2022789</ref>
          <ref type="docx">http://data.riksdagen.se/fil/9950F601-742C-4881-A07D-DFEDDD1943F6</ref>
          <ref type="pdf">http://data.riksdagen.se/fil/E5C317FE-1E68-4C68-96BC-277FA95E2343</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-YVn7bHWq33ziBuqm8fKFGq</idno>
            <name>Per-Ingvar Johnsson</name>
            <state type="partyAffiliation" ref="Q110832">
              <desc>C</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-46x3LYZkfk7Xk91fpmQGYp" type="signed"/>
        <correspContext corresp="i-46x3LYZkfk7Xk91fpmQGYp">
          <note type="signatory" corresp="i-YVn7bHWq33ziBuqm8fKFGq"/>
        </correspContext>
        <correspAction xml:id="i-GJC9hcLjELRTRio1YywP85" type="submitted">
          <date when="2014-11-10"/>
          <time when="17:05:11"/>
        </correspAction>
        <correspAction xml:id="i-XMw4F9HAMgeitrwU4X5iZV" type="referred">
          <date when="2014-11-12"/>
        </correspAction>
        <correspAction xml:id="i-3H8TBMpZVyBeWVZsro6G9c" type="assigned">
          <date when="2016-04-27"/>
          <time when="15:31:45"/>
        </correspAction>
        <correspContext corresp="i-3H8TBMpZVyBeWVZsro6G9c">
          <ref type="assignedTo">Konstitutionsutskottet</ref>
        </correspContext>
        <correspAction xml:id="i-FQBcP1nWbMAz6vXS6uithr" type="behandlas_i"/>
        <correspContext corresp="i-FQBcP1nWbMAz6vXS6uithr">
          <ref type="uppgift">2014/15:KU1</ref>
          <ref type="ref_dok_id">H201KU1</ref>
          <ref type="ref_dok_typ">bet</ref>
          <ref type="ref_dok_rm">2014/15</ref>
          <ref type="ref_dok_bet">KU1</ref>
          <ref type="ref_dok_titel">Utgiftsområde 1 Rikets styrelse</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div xml:id="i-DJCE95r3zt8VwdCsmTVbfk" type="motHeader">
        <div xml:id="i-9ULnq9aaFuz6PqNha31ipP" type="motTitle">
          Motion till riksdagen 2014/15:2789 av Per-Ingvar Johnsson (C)
          Presstöd till hög- och medelfrekventa dagstidningar
        </div>
      </div>
      <div xml:id="i-Svy4KD3JyPjw66nRskFwpj" type="motBody">
        <div xml:id="i-HjrmFKrhvh1RhU2u5s4mFp" type="motProposal" subtype="förslag">
          <head xml:id="i-EjAbscYg3q3n5x2f3GCCxZ">
            Förslag till riksdagsbeslut
          </head>
          <list xml:id="i-A8fE6nQKRBynSkbf1ERZUo" style="ol">
            <item xml:id="i-RS2pi6og4oQZQHV9fCZ2nB">
              Riksdagen tillkännager för regeringen som sin mening vad som
              anförs i motionen om att se över om och hur delar av Presstödskommitténs
              förslag kan införas.
            </item>
          </list>
        </div>
        <div xml:id="i-W6QS14zpDZySNG4B76Zqic" type="motContent">
          <head xml:id="i-4txApuWJvxPjEcCXghzrhG" type="h1">
            Motivering
          </head>
          <p xml:id="i-HdBgfBrcr8MH45A4vXn2qE">
            I september i år presenterade statliga Presstödsnämnden sin årsrapport
            för 2013. I den konstateras att det var det sämsta året i modern
            tid för svenska dagstidningar.
          </p>
          <p xml:id="i-Wy7mPYWASnxNDKDEpsnHge">
            Branschens intäkter sjönk med omkring fem procent, eller 900
            miljoner kronor. Rörelsemarginalen för de icke presstödsbärande
            tidningarna slutade på –0,8 (+2,4) procent. Därmed var det första
            gången sedan Presstödsnämnden började med sin årliga rapportering
            som dessa tidningar tillsammans gör ett minusresultat. För tidningar
            med statligt presstöd var utfallet ännu sämre. Deras genomsnittliga
            rörelsemarginal var hela –9 procent.
          </p>
          <p xml:id="i-T9kddpYyY7BDvqB2MLoJG9">
            Dagspressen genomgår sin mest omfattande strukturomvandling sedan
            vi fick tryckta tidningar i Sverige. De samlade upplagorna sjunker
            samtidigt som det blivit allt svårare att få yngre människor att
            betala för en dagstidning. Den processen sker parallellt med att
            tidningsbranschens annonsintäkter faller mer än de har gjort i
            modern tid.
          </p>
          <p xml:id="i-2PPHW2mN4uHLfQXxc6Zzqj">
            Enligt TS (Tidningsstatistik) har tidningsbranschens upplagor
            fallit med 3,5 procent per år sedan 2009, en neråtgående utveckling
            som ser ut att fortsätta långsiktigt, snarast i accelererande
            takt.
          </p>
          <p xml:id="i-NYEwo9ZdmWk4j4UUM7ijxb">
            Hela dagspressbranschen brottas med stora framtidsutmaningar.
            Men särskilt utsatt är situationen för andratidningar, som långsiktigt
            kunnat överleva genom det statliga presstödet. I pendelns riktning
            finns en uppenbar risk för en ny omfattande tidningsdöd, vilket
            negativt skulle drabba mångfald i nyhetsförmedling och opinionsbildning
            och riskera att medieskugga breder ut sig över ett ökande antal
            kommuner.
          </p>
          <p xml:id="i-39Ria1fVGxz9PNuMyadvdg">
            Tidningars huvudsakliga intäkter utgörs av annonsintäkter. I
            dag har vi en starkt hårdnande konkurrens om dessa intäkter där
            förutom tidningsannonsering, reklambudskap framförs via direktreklam,
            kommersiell reklam i tv och radio, bioreklam och digital annonsering
            på nätet, inte minst via sökmotorer. Dessutom har den så kallade
            reklamkakan krympt på senare tid, vilket gör att aktörerna har
            mindre annonsintäkter än tidigare att konkurrera om.
          </p>
          <p xml:id="i-UycdbeMy46fHixxx8L8y4e">
            Det är heller inte ett ensidigt svenskt fenomen utan präglar
            situationen för dagspress i flertalet länder. I samtliga nordiska
            länder backar reklammarknaden för papperstidningar. Reklamkakans
            minskning är förvisso till stor del konjunkturellt betingad, men
            en förbättrad konjunktur kommer inte med automatik att hjälpa
            pressen. Den allt hårdare konkurrensen har drabbat, och kommer
            alltmer att drabba, andratidningarna som annonsörerna oftast anser
            väsentligt mer utbytbara än förstatidningarna på grund av deras
            begränsade räckvidd.
          </p>
          <p xml:id="i-QRR7wB8gsruZ4NnkRoVcM">
            Fallande intäkter tvingar tidningarna, särskilt andratidningarna,
            till fortsatt omfattande kostnadsbesparingar. Här finns en tydlig
            risk för sämre läsarnytta som i sin tur kan accelerera intäktsminskningar.
          </p>
          <p xml:id="i-91dZY3uwH2X5oGPku6i6Yu">
            Det nuvarande statliga presstödet – som gäller under perioden
            2011 till 2016 – är uttryckligen ett stöd för tidningar vars redaktionella
            innehåll ges ut på papper. När riksdagen – efter notifiering av
            regelsystemet hos EU-kommissionen – beslöt om det nuvarande presstödssystemet,
            fanns ingen klar bild av hur snabbt strukturomvandlingen av dagspressen
            skulle gå och om hur starkt den digitala nyhetsförmedlingen skulle
            påverka pressens arbetsförutsättningar.
          </p>
          <p xml:id="i-2BdsR6n2ax63KZ8yeyZQuv">
            De flesta dagstidningar publicerar sig i dag digitalt via sina
            hemsidor. Förhoppningen är att kunna konvertera betalande papperstidningsläsare
            och annonsörer till att bli digitala läsare och annonsörer. Framgången
            har hittills varit begränsad. Även om vi ser en stark uppgång
            av dagstidningarnas digitala intäkter så är ökningen inte så stark
            att den kan uppväga intäktsminskningarna för papperstidningarna.
            Även för tidningar som varit framgångsrika i att konvertera såväl
            läsare som annonsörer till sina digitala produkter stannar annonsinstäkterna
            i spannet mellan 10 och 15 procent av de totala annonsintäkterna.
            Därför är det tveksamt om de digitala intäkterna ens på längre
            sikt kan bära upp kostnaderna för att bedriva kvalificerad journalistik.
          </p>
          <p xml:id="i-BAVUC2EVgQhnfGnJjDizE7">
            Försöken att få digitala intäkter från läsarna har framförallt
            sjösatts när flera dagstidningar infört olika betalningsmodeller,
            där en del valt så kallade hårda betalväggar där all läsning förutsätter
            en digital prenumeration, medan andra försöker med mjuka betalväggar
            där läsarna gratis kan ta del av ett begränsat antal artiklar.
            Ofta handlar det om paketlösningar, i vilka betalande papperstidningsprenumeranter,
            utan extra kostnad, får tillgång till digitala tjänster.
          </p>
          <p xml:id="i-MYu9q9HS33WszpGhq2JsN4">
            De olika betallösningarna är så pass färska att några säkra slutsatser
            av olika modeller inte går att dra. Men sannolikt kommer de allra
            flesta tidningar att för framtiden försöka finansiera sig i allt
            högre utsträckning via betalväggar, eftersom tillgången till smarta
            mobiler och läsplattor har ökat mycket snabbt och kan förutses
            öka långsiktigt. Med en ökad digital läsning är förhoppningen
            att dagstidningar på sikt skall kunna komma ifrån distributionen
            av papperstidningen, vilken utgör en mycket stor andel av kostnaderna
            i dag för att ge ut en tidning. Men den kanske allra största utmaningen
            är inte att få läsarna att bli regelbundna läsare av e-tidningar,
            den är troligen att få annonsörerna att bli kvar som tidningsbranschens
            ledande intäktskälla.
          </p>
          <p xml:id="i-N6KaXxCQkaQge9kf1GhoSP">
            Den statliga Presstödskommittén överlämnade den 11 september
            2013 sitt slutliga utredningsförslag till kulturministern. Remissinstansernas
            synpunkter har spretat åt många olika håll och på olika punkter
            innehållit kritik mot Presstödskommitténs förslag. Mot den bakgrunden
            aviserade den tidigare alliansregeringen att kommitténs förslag
            inte utgjorde en tillräcklig grund för att lägga fram förslag
            till ett nytt presstöd och aviserade att en särskild utredare
            skulle tillkallas för att utreda presstödet ytterligare. Sedan
            dess har inget hänt.
          </p>
          <p xml:id="i-Rq6naJxSH6J1tiaBaVa8WG">
            Många förstatidningar är hårt pressade och nyheter om kraftiga
            personalminskningar och genomgripande strukturella åtgärder duggar
            tätt från tidningsbranschen. Den snabba digitala omställning som
            branschen satt sitt hopp till sker inte i en takt som gör att
            intäkterna från papperstidningarna ökar tillräckligt snabbt för
            att utgöra en hållbar intäktskälla för kvalificerad journalistik.
            Men om den ekonomiska situationen är svår för förstatidningar
            så är den ännu mer besvärlig för andratidningarna. I värsta fall
            är existensen hotad för flera av de presstödsmottagande tidningarna.
            Ett nytt presstödssystem som i bästa fall träder i kraft först
            2017 löser inte problem som är akuta nu.
          </p>
          <p xml:id="i-VGBQoMmSn3u1eSbHBbER1R">
            Vare sig Presstödskommitténs förslag eller ett efter en ytterligare
            utredning omarbetat förslag till presstöd kan sjösättas så snabbt
            att det kan hantera den akuta kris som presstödsberoende tidningar
            befinner sig i.
          </p>
          <p xml:id="i-DEh9ECCJw8wpXsdMR5jccS">
            Dagens regler för det statliga presstödet lägger stora restriktioner
            på möjligheten för presstödstidningar att kunna kostnadsrationalisera.
            Krav om minsta mängd egenproducerat material, om antal utgivningsdagar
            bundet till enbart papperstidningsutgivning och – i fallet med
            storstadspresstödet – regeln om sjudagarsutgivning, är starkt
            kostnadsdrivande och försvårar den övergång till digital läsning
            som anses vara långsiktigt nödvändig. Likaså innebär regeln om
            att en stödtidnings upplaga till minst 70 procent skall vara abonnerad
            en skadlig restriktion eftersom dagliga nyhetstidningar utsätts
            för en allt hårdare konkurrens om reklampengar från olika slag
            av gratistidningar, och av begränsningsregeln inte kan genomföra
            så kallade totalutdelningar (gratisexemplar till icke-prenumeranter)
            i den omfattning som är motiverad för att få tillräckliga annonsintäkter.
            Likaledes krävs ofta rabattering av abonnemang (kampanjer) i en
            utsträckning som gör att somliga exemplar inte längre klassificeras
            som abonnerade. Att mjuka upp denna 70-procentsregel skulle vara
            ett verksamt stöd för att underlätta för presstödstidningar att
            möta den hårda konkurrensen från gratistidningar.
          </p>
          <p xml:id="i-8YpztTFK3CChssUQFxVVsP">
            Läget är numera så akut allvarligt för många presstödstidningar
            att deras långsiktiga överlevnad är hotad. Det nuvarande regelsystemet
            för det statliga presstödet är inte anpassat till den snabba förändring
            som skett på dagspressmarknaden. Därför behöver dagens restriktioner,
            inte minst när det gäller för tidningar att övergå till digital
            utgivning, snabbt överges till förmån för ett mer modernt och
            verklighetsanpassat regelsystem. För storstadstidningar är dessutom
            den tvångströja som ligger i kravet på att producera minst 30
            000 spaltmillimeter en regel som försvårar en långsiktig överlevnad.
            Den formulerades i en tid när jämförbara storstadstidningar hade
            betydligt tjockare format än i dag.
          </p>
          <p xml:id="i-6mXZ5q53m4QnGJzLWSV4d3">
            I december 2012 framförde företrädare för ett antal tidningar
            kravet på att regeringen snabbt skulle föreslå införandet av ett
            omställningsstöd för att möta den ekonomiska krisen för andratidningar.
            Det avvisades av kulturministern eftersom det inte skulle vara
            praktiskt genomförbart. Den lösning som kulturministern istället
            pekade på var att tidigarelägga delar av Presstödskommitténs förslag
            – citat: ”Det finns emellertid inget som hindrar att hela eller
            delar av kommitténs förslag kan träda i kraft innan nästa presstödsperiod
            den 1 januari 2017.” Behovet av sådana tidigarelagda åtgärder
            är stort.
          </p>
          <p xml:id="i-4tzsMg3auEAjhN5pMe59g3">
            Att göra delvisa förändringar i ett omfattande stödsystem som
            det nuvarande presstödet är ett komplicerat ingrepp. Men det finns
            lösningar som skulle kunna fungera för de flesta stödtidningar
            och ligga i linje med Presstödskommitténs förslag för perioden
            från 2017.
          </p>
          <p xml:id="i-77dTuaxXjdGvxh6KdYxYRw">
            Presstödskommittén föreslår i sitt betänkande att läsarintäkter
            från papperstidningsprenumeranter och digitala prenumeranter skall
            behandlas lika i ett intäktsbaserat stödsystem. Med en sådan modell
            blir inte de stödberoende dagstidningarna beroende av att distribuera
            papperstidningen med de omfattande distributionskostnader som
            det innebär.
          </p>
          <p xml:id="i-DqueAmQ2pCvpYxqc2asQEX">
            Ett överlevnadsalternativ som diskuteras i tidningsbranschen
            som en möjlighet att hantera dagspressens försämrade ekonomi går
            ut på att begränsa antalet utgivningsdagar av pappersupplagan
            och istället enbart komma ut digitalt t.ex. genom att komma ut
            digitalt måndag–torsdag och på papper fredag, lördag och söndag.
          </p>
          <p xml:id="i-SA78yQSMgN3eoroGaHmaEF">
            En lösning som skulle kunna ge andrum för i dag hårt ekonomiskt
            pressade hög- och medelfrekventa dagstidningar med statligt presstöd
            är om en tidnings digitala publicering likställs med utgivning
            av papperstidningen. Det skulle göra det möjligt att enbart utkomma
            i pappersform ett begränsat antal av veckans dagar och att övriga
            dagar enbart ha digital publicering.
          </p>
          <p xml:id="i-Pm4whWMEcRZ3BwsbTgmMc3">
            Jag föreslår därför att regeringen ser över om och hur ovan nämnda
            delar av Presstödskommitténs förslag kan genomföras. Detta bör
            ges regeringen till känna.
          </p>
        </div>
        <div xml:id="i-L8tZFtehUH6ehtNydE1tED" type="signatureBlock">
          <list xml:id="i-JxzztJNyBT4t1H44dyB8wE">
            <item xml:id="i-KUviZ2SyFqmzY2N96LnjEf" who="i-YVn7bHWq33ziBuqm8fKFGq" type="signature">
              Per-Ingvar Johnsson (C)
            </item>
          </list>
        </div>
      </div>
    </body>
  </text>
</TEI>
