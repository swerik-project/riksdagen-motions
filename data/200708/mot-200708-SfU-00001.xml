<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-200708-SfU-00001">
  <teiHeader>
    <fileDesc>
      <titleStmt>
        <title>med anledning av prop. 2007/08:29 Sänkta socialavgifter för vissa delar av tjänstesektorn</title>
        <author corresp="i-mN8mVTBvBYjtHLNThWLo4">av Kalle Larsson m.fl. (v)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>med anledning av prop. 2007/08:29 Sänkta socialavgifter för vissa delar av tjänstesektorn</title>
          <idno type="rdwebb">GV02Sf1</idno>
          <rs type="number">Sf1</rs>
          <orgName type="comitteeAbbreviation">SfU</orgName>
          <ref type="dokument_url_text">http://data.riksdagen.se/dokument/GV02Sf1/text</ref>
          <ref type="dokument_url_html">http://data.riksdagen.se/dokument/GV02Sf1</ref>
          <ref type="dokumentstatus_url_xml">http://data.riksdagen.se/dokumentstatus/GV02Sf1</ref>
          <ref type="doc">http://data.riksdagen.se/fil/25304F15-A7E0-4D4E-B056-B625F335F07E</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-mN8mVTBvBYjtHLNThWLo4</idno>
            <name>Kalle Larsson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-Sn3HArFcXWQDenVvrpFSQe</idno>
            <name>LiseLotte Olsson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-RnWtNUQCpycyMXbuRLTXcR</idno>
            <name>Josefin Brink</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-Beux79YM43dDCxrVuBqfWw</idno>
            <name>Torbjörn Björlund</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-pSqD9LHdbNUrj3thRcKhS</idno>
            <name>Marie Engström</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-S6hmFmmEgMqWRLhUXkrJnf" type="basedOn"/>
        <correspContext corresp="i-S6hmFmmEgMqWRLhUXkrJnf">
          <ref>Proposition 2007/08:29</ref>
        </correspContext>
        <correspAction xml:id="i-HvZKAFG6KzUoAHSW72Poyn" type="signed"/>
        <correspContext corresp="i-HvZKAFG6KzUoAHSW72Poyn">
          <note type="signatory" corresp="i-mN8mVTBvBYjtHLNThWLo4"/>
          <note type="signatory" corresp="i-Sn3HArFcXWQDenVvrpFSQe"/>
          <note type="signatory" corresp="i-RnWtNUQCpycyMXbuRLTXcR"/>
          <note type="signatory" corresp="i-Beux79YM43dDCxrVuBqfWw"/>
          <note type="signatory" corresp="i-pSqD9LHdbNUrj3thRcKhS"/>
        </correspContext>
        <correspAction xml:id="i-WrrfjKbyghmphCjYgjSAFB" type="expire">
          <date when="2008-04-02"/>
        </correspAction>
        <correspAction xml:id="i-US69wi9QbotBHuiPQ3rQ5D" type="referral">
          <date when="2007-11-16"/>
        </correspAction>
        <correspAction xml:id="i-VdWEFsDeV6zsJuetoUMF85" type="dismissal">
          <date when="2007-11-15"/>
        </correspAction>
        <correspAction xml:id="i-MYnFvyzURMhysrpZPFogX6" type="dismissal">
          <date when="2007-11-15"/>
        </correspAction>
        <correspAction xml:id="i-LZ312BPAkGi1wfxJ1wXqxq" type="submission">
          <date when="2007-11-13"/>
        </correspAction>
        <correspAction xml:id="i-PLCQUBcF71vMHJ6hS7WYMH" type="transfer">
          <date when="2007-11-13"/>
        </correspAction>
        <correspAction xml:id="i-E4YvZ9DLqTKa3B7Mo2QsMw" type="assigned"/>
        <correspContext corresp="i-E4YvZ9DLqTKa3B7Mo2QsMw">
          <ref type="assignedTo">Socialförsäkringsutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#följd"/>
      </textClass>
    </profileDesc>
  </teiHeader>
  <text>
    <body>
      <div type="motBody">
        <div type="motProposal" subtype="förslag">
          <head xml:id="i-6fCBMvQPBTYnAWHWUCxqM3">
            Förslag till riksdagsbeslut
          </head>
          <p xml:id="i-7YE8D59kD5WNnZY1prqWgx">
            Riksdagen avslår regeringens proposition 2007/08:29 Sänkta socialavgifter
            för vissa delar av tjänstesektorn.
          </p>
        </div>
        <div type="motContent">
          <head xml:id="i-AkbaA3b3E3rjmuRu2n1BwQ" type="h1">
            Regeringens förslag
          </head>
          <p xml:id="i-8RukmKVySNCf1T45fRc1nc">
            Regeringen föreslår i proposition 2007/08:29 Sänkta socialavgifter
            för vissa delar av tjänstesektorn att socialavgifterna, med undantag
            för ålderspensionsavgiften, slopas helt för vissa delar av tjänstesektorn.
            Förslaget motsvarar en nedsättning av arbetsgivaravgifterna om
            22,2 procent och 20,5 procent för egenavgifterna för egenföretagare.
            Nedsättningen ska omfatta så kallade hushållsnära tjänster såsom
            reparation och underhåll av personbilar, fritidsbåtar, vattenskotrar,
            restauranger, hotell, catering, taxi, tvätterier, hunddagis, frisörer
            samt hud- och kroppsvård. Förslaget syftar till att varaktigt
            öka sysselsättningen, minska svararbetet och öka arbetstiden hos
            köparna av dessa tjänster. Bruttokostnaden för förslaget beräknas
            uppgå till 6,63 miljarder kronor 2008 för staten, och nettokostnaden
            beräknas uppgå till 4,80 miljarder kronor 2008. De nya reglerna
            föreslås träda i kraft redan den 1 januari 2008.
          </p>
          <p xml:id="i-VJ2zbFjRuf4wyxC4znBhHs">
            Vänsterpartiet avvisar regeringens förslag och menar att det
            urholkar legitimiteten i socialförsäkringssystemet och frångår
            principen om likformig beskattning. Förslaget är ett led i regeringens
            politik för att inrätta en låglönearbetsmarknad i den privata
            tjänstesektorn. De som framför allt ska jobba inom denna bransch
            är enligt regeringens egen proposition unga, lågutbildade och
            utlandsfödda. Den privata tjänstesektorn som ska omfattas av avgiftssänkningen
            präglas i dag av osäkra anställningar, låg andel fackligt anslutna,
            deltidsanställningar, dålig arbetsmiljö, låg kollektivavtalstäckning,
            stor andel småföretag och låga löner. Nedsättningen av socialavgifter
            som föreslås i propositionen syftar till att ytterligare stimulera
            denna del av arbetsmarknaden. Det är tvivelaktigt om förslaget
            kommer att ha någon positiv effekt på sysselsättningen. Vi befarar
            i stället att det liksom nedsättningen av socialavgifter för ungdomar
            kommer att leda till ökade vinster för företagen. Även om det
            har en positiv effekt på sysselsättningen är priset högt för skattebetalarna
            och löntagarna. Vi vill i stället satsa 7 miljarder kronor 2008
            på att anställa 40 000 fler i den offentliga sektorn, där vi kan
            skapa trygga och meningsfulla jobb som tillgodoser de verkliga
            behov som finns av bättre utbildning, sjukvård, omsorg och samtidigt
            ökar sysselsättningen.
          </p>
          <p xml:id="i-WvboYKigJQZuW6nrQfAsaw">
            Mot bakgrund av det som anförs bör riksdagen avslå regeringens
            proposition 2007/08:29 Sänkta socialavgifter för vissa delar av
            tjänstesektorn. Detta bör riksdagen besluta.
          </p>
          <head xml:id="i-5kQCmZN4fj3J3C3bXgsd8Q" type="h1">
            Tjänstesektorns utveckling
          </head>
          <p xml:id="i-JCWV2WWyddVBMP7rukPmgQ">
            Regeringen redogör i propositionen för den privata tjänstesektorns
            utveckling i Sverige och menar att det är problematiskt att denna
            sektor inte utvecklats i samma takt som i andra OECD-länder. Enligt
            regeringens proposition har tjänstesektorn i Sverige ökat från
            68 procent av andelen sysselsatta 1990 till 76 procent av andelen
            sysselsatta 2006. Regeringen menar dock att en alltför stor andel
            av de sysselsatta inom tjänstesektorn jobbar inom den offentliga
            sektorn och att det därför finns potential att öka sysselsättningen
            i den privata tjänstesektorn.
          </p>
          <p xml:id="i-JsB7oHechCyweoURCYaJg">
            År 2006 var 1 868 000 personer sysselsatta inom den privata tjänstesektorn
            enligt regeringen. Av dessa var 30 procent sysselsatta inom handeln.
            Regeringen jämför Sverige med USA. I USA jobbar 21,7 procent av
            de sysselsatta inom handel och hotell/restaurang. Motsvarande
            andel bland de sysselsatta i Sverige är 15,2 procent.
          </p>
          <p xml:id="i-534NU1qfNLgbirNa55t5gJ">
            Tjänstesektorn är en heterogen bransch avseende utbildningsnivå.
            Generellt sett är utbildningsnivån hög men inom exempelvis hotell
            och restaurang är utbildningsnivån den lägsta i hela tjänstesektorn,
            där endast 5 procent av de sysselsatta har minst tre års eftergymnasial
            utbildning.
          </p>
          <p xml:id="i-Vo8kyBGNbAmVLdAGHiNAAR">
            Karakteristiskt för den privata tjänstesektorn är att många är
            sysselsatta i små företag. Endast 185 företag inom handeln har
            200 eller fler anställda enligt regeringen. 26 procent av de 471
            169 som är sysselsatta inom handeln jobbar i företag med färre
            än tio anställda. I hotell- och restaurangbranschen jobbar 34
            procent av de 96 812 sysselsatta i företag med färre än tio anställda.
            Motsvarande siffra bland de sysselsatta inom utbildning, hälso-
            och sjukvård är att 92 procent av de 1 230 968 sysselsatta jobbar
            på arbetsplatser med fler än 200 anställda.
          </p>
          <p xml:id="i-HwyUuWZLXs1DzMQDk7V6VW">
            Enligt regeringens konsekvensanalys kommer förslaget att beröra
            omkring 75 000 företag. 96 procent av dessa företag har enligt
            regeringen färre än tio anställda. Det är således i hög utsträckning
            en subvention som riktar sig till små företag i vissa delar av
            tjänstesektorn.
          </p>
          <p xml:id="i-Q9d7eoBXhG8XzuizedBGxr">
            Enligt LO:s rapport Anställningsformer och arbetstider 2005 jobbar
            var femte LO- medlem på en arbetsplats med högst tio anställda.
            LO visar i rapporten att på samtliga områden inom den privata
            sektorn är andelen med tidsbegränsade anställningar högre på små
            arbetsplatser än på större arbetsplatser. Osäkra anställningar
            är också vanligast inom hotell- och restaurangbranschen där hela
            30 procent har en tidsbegränsad anställning. Eftersom den fackliga
            anslutningsgraden bland visstidsanställda uppgår till 53 procent
            jämfört med 79 procent bland tillsvidareanställda finns det således
            färre fackligt anslutna på små arbetsplatser.
          </p>
          <p xml:id="i-RGzf6f1LDcRcgGCQBinK17">
            Arbetsmiljöverkets granskningar visar att kunskapen om riskerna
            i arbetsmiljön ofta är bristfällig i småföretag och att dessa
            oftast inte vidtar tillräckliga åtgärder för att förebygga ohälsa
            och olyckor. Det är också mer resurskrävande för Arbetsmiljöverket
            att bedriva tillsynsarbete bland små företag.
          </p>
          <p xml:id="i-AqPRh4NRJY1jUdJ3LhYa7Q">
            De osäkra anställningarna och den låga fackliga anslutningsgraden
            påverkar täckningen av kollektivavtal. Enligt Medlingsinstitutet
            omfattas 93 procent av arbetstagarna i Sverige av kollektivavtal.
            Inom den offentliga sektorn omfattas nästan 100 procent. De arbetstagare
            som inte omfattas av kollektivavtal återfinns i småföretag i den
            privata tjänstesektorn, i till exempel handeln, hotell och restaurang,
            IT- och städbranschen.
          </p>
          <p xml:id="i-DidsSb6kpabJL2MpHW51Q9">
            Mot bakgrund av ovanstående är det uppenbart att det är enklare
            att bedriva fackligt arbete, systematiskt arbetsmiljöarbete och
            garantera en hög täckning av kollektivavtal på större arbetsplatser.
            Därför är det oroväckande att regeringen vill stimulera den delen
            av arbetsmarknaden som har en hög andel småföretag och osäkra
            anställningar.
          </p>
          <p xml:id="i-NxVx5U1FuC9YadMguHmLRi">
            Vänsterpartiet vill i stället öka den offentliga sektorns andel
            av BNP och andelen sysselsatta i den offentliga sektorn. Om inte
            resurserna till den offentliga sektorn som just tillhandahåller
            centrala tjänster i välfärdssamhället i allmänhet, och antalet
            anställda i denna sektor i synnerhet, växer påtvingas en tillbakarullning
            av verksamheter som är viktiga för ett utvecklat och utvecklande
            samhälle. De äldres möjligheter att få stöd till mer än det nödvändigaste
            rationaliseras bort. Skolbibliotek och fritidsledare anses vara
            en lyx och försvinner från många skolor. Samlingslokalerna blir
            färre och dyrare i stället för att erbjudas som självklar samhällsservice
            till medborgarna. Exemplen kan mångfaldigas. Vi hamnar som samhälle
            i den besynnerliga situationen att vi anses ha blivit alltför
            rika för att gemensamt ordna konsumtionen av sådant som vi behöver
            och vill ha!
          </p>
          <p xml:id="i-P3AT2xYeYhXnC9KGHzwzo1">
            Vänsterpartiet gör i sin budgetmotion för 2008 en mycket kraftfull
            satsning på fler jobb i den offentliga sektorn. Detta är en grundton
            i hela vår ekonomiska politik. Det handlar om att se till att
            människor kommer i arbete där de kan göra verkliga insatser för
            levnadsstandarden och för samhällsekonomin. Fortfarande präglas
            många ekonomiskt centrala verksamheter av 1990-talets stora nedskärningar,
            och det finns också flera områden där ytterligare satsningar på
            välfärden skulle ge god utdelning.
          </p>
          <p xml:id="i-CBCNDxxUe3EF4PaymS6oRo">
            Vänsterpartiets enskilt största förslag i budgetmotionen för
            2008 är en särskild jobbsatsning, som utformas som ett riktat
            sysselsättningsstöd med full kompensation till kommuner och landsting.
            Vi bedömer att 40 000 personer kan anställas i kommuner och landsting
            redan under 2008, och ytterligare 50 000 respektive 60 000 personer
            kommande år. Nettokostnaden för den offentliga sektorn beräknas
            uppgå till 7 miljarder kronor 2008, 16,5 miljarder kronor 2009
            och 28,9 miljarder kronor 2010.
          </p>
          <p xml:id="i-5xk6ZGwEuaHiRbdnu7pxhZ">
            I kommuner och landsting arbetar cirka 500 000 personer, varav
            en majoritet är kvinnor. Vi skulle kunna kalla det folknära jobb,
            eftersom de berör i princip alla människor i vardagen till skillnad
            från regeringens hushållsnära jobb, som i första hand berör de
            samhällsskikt som tidigare hade hushållerskor. De folknära jobben
            betyder både mer för levnadsstandarden i ett land och för den
            samhällsekonomiska utvecklingen.
          </p>
          <head xml:id="i-ATfSN2vjX55nJ3qfbihRS1" type="h1">
            Hushållet i ekonomin
          </head>
          <p xml:id="i-Gsz3bSNp1z7j9NRp5oJcW3">
            Regeringen försöker i propositionen utpeka en ny del av den privata
            tjänstesektorn där tjänsterna kallas hushållsnära tjänster. Urvalskriterierna
            för vilka verksamheter som ska betraktas som hushållsnära utgår
            ifrån om de konkurrerar med hemarbete och svartarbete. Regeringen
            hänvisar till en rapport från SCB som visar att i genomsnitt under
            en vecka uppgår kvinnors hemarbete till fyra timmar per dag och
            mäns hemarbete till tre timmar per dag. Regeringen ifrågasätter
            vilken inverkan skattesystemets grundprinciper om likformighet
            och neutralitet har på hushållens val mellan att producera tjänster
            själva, köpa på marknaden eller köpa svarta tjänster. Regeringen
            menar att sänkta socialavgifter för vissa delar av tjänstesektorn
            som regeringen definierar som hushållsnära, kommer att leda till
            sänkta priser och ökad efterfrågan på dessa tjänster. Regeringen
            hoppas att följden av detta blir att sysselsättningen ökar, att
            köparna arbetar mer och att svartarbetet minskar.
          </p>
          <p xml:id="i-JE1zovqdZNSTUFDdbkx7RP">
            Regeringen pekar i propositionen ut en rad branscher inom den
            privata tjänstesektorn som anses vara hushållsnära. I den verksamhet
            som föreslås bli avgiftsreducerad ingår till exempel reparation
            av personbilar, vattenskotrar, fritidsbåtar, restaurang- och annan
            serveringsverksamhet, kafé, gatukök, centralkök, catering, taxi,
            tvätteriverksamhet, reparation av skor och lädervaror, daghem
            för hundar, hårvård, hud- och kroppsvård med undantag för sjukvård.
          </p>
          <p xml:id="i-RKeyVUMrZFyB4VgSJfggbj">
            Som flera remissinstanser påpekar är det en godtycklig gränsdragning
            som regeringen har gjort i valet av vad som ska ingå i hushållsnära
            tjänster och därmed omfattas av sänkta socialavgifter. Reparation
            av moderna personbilar är exempelvis något som en vanlig lekman
            inte rimligen kan utföra eftersom det krävs yrkeskunnande och
            avancerad teknik. På samma sätt är det få privatpersoner som själva
            upprättar kemtvätt hemma eller att hotellbesök ersätter hemarbete.
            Därför kan man inte påstå att dessa tjänster ska ersätta hemarbete.
          </p>
          <p xml:id="i-F3drHrbQMMNe11hGJQK3sj">
            Det som regeringen definierar som hushållsnära tjänster har en
            tydlig klassprofil. Den konsumtion som är nödvändig för de allra
            flesta i samhället och som skulle underlätta ökad arbetstid och
            efterfrågan är inte alls den som regeringen identifierat. Exempelvis
            kan man fråga sig varför inte kollektivtrafiken ska omfattas av
            subventionen, men däremot taxiverksamhet.
          </p>
          <p xml:id="i-DSzwJ2PQfHaRU9nt5PDFDP">
            LO avvisar förslaget i sin helhet med hänvisning till att det
            endast kommer att leda till ökad köpkraft hos dem som redan i
            dag har stor köpkraft. Enligt SCB:s undersökningar över hushållens
            ekonomi framgår att ju högre inkomster ett hushåll har desto mer
            pengar spenderas på hushållsnära tjänster. Risken är också uppenbar
            att det här regeringsförslaget, som så många tidigare, gynnar
            män på kvinnors bekostnad.
          </p>
          <p xml:id="i-Fp4F4Ei2LrwbuY2W2QBXDo">
            Vi menar att hushållens ekonomi måste ses i ett större sammanhang.
            Regeringens politik leder sammantaget till att klyftorna ökar.
            Således har regeringens orättvisa skattesänkningar och urholkning
            av löntagarnas trygghet en mycket större inverkan på hushållens
            ekonomi än trubbiga punktinsatser för att försöka sänka priset
            på restaurangbesök. Regeringen har dock inte gjort någon fördelningspolitisk
            analys av förslaget. I och med att förslaget utvärderas om två
            år bör regeringen återkomma med en analys av subventionens fördelningspolitiska
            effekter.
          </p>
          <head xml:id="i-VbMX8SMeKREcQGNghMZT9g" type="h1">
            Sänkta socialavgifter inom tjänstesektorn
          </head>
          <p xml:id="i-26Le2DcSjmfWFFcQb727Zo">
            Syftet med den föreslagna reformen är enligt regeringen att den
            varaktigt ska öka sysselsättningen, öka arbetstiden hos köparna
            av de subventionerade tjänsterna och minska svartarbetet.
          </p>
          <p xml:id="i-VKyRhycr42JfKC8yFQD4m5">
            Regeringen menar att reformen ska medföra ökad sysselsättning
            inom den privata tjänstesektorn. På sidan 35 i propositionen skriver
            regeringen att
          </p>
          <p xml:id="i-4ns9NQc6uGZd1tVouKt6xp">
            inom tjänstesektorn finns det en stor potential att öka antalet
            sysselsatta. Tjänstesektorn sysselsätter dessutom en stor andel
            ungdomar, personer med enbart förgymnasial utbildning och personer
            födda i utlandet.
          </p>
          <p xml:id="i-Uw3krDQwbHg1BkPfGSLrqf">
            Det är främst dessa grupper som regeringen tänker ska jobba inom
            den del av den privata tjänstesektorn som regeringen avser att
            subventionera.
          </p>
          <p xml:id="i-PADb5E4wkkdrtoxYiCY7F4">
            Flera remissinstanser pekar i sina svar på att sänkningen av
            socialavgifter kommer att ätas upp av löneökningar. Regeringen
            menar dock att det inte är så sannolikt eftersom arbetarna i den
            aktuella delen av tjänstesektorn har en låg utbildningsnivå och
            därför små möjligheter att få igenom löneökningar. Vi menar i
            likhet med LO att det är mycket problematiskt att vissa löntagare
            har så svag ställning att de inte kan kräva bättre löner och arbetsvillkor.
            Detta problem fördjupas ytterligare i och med den politik som
            regeringen bedriver.
          </p>
          <p xml:id="i-TFkur8iNMZYdSfb7ApRvoQ">
            Det andra syftet med reformen är enligt regeringen att förbättra
            den samhällsekonomiska effektiviteten på så vis att köparna av
            de subventionerade tjänsterna kommer att ägna mer tid åt marknadsarbete
            i stället för hemarbete. Regeringen skriver i propositionen: Nyckeln
            till förbättrad effektivitet är om skatteförändringar kan frigöra
            tid från arbete i hemmet som istället utnyttjas till marknadsarbete.
            Vidare skriver regeringen: Ökad arbetstid leder till ökade inkomster
            som i sin tur kan utnyttjas för ytterligare köp av hushållsnära
            tjänster och av andra varor och tjänster. Detta är ett mycket
            märkligt resonemang. Om regeringen verkligen vill öka antalet
            arbetstimmar borde man göra något åt deltidsarbetslösheten. Enligt
            SCB är 260 000 personer deltidsarbetslösa, varav 170 000 är kvinnor.
            Regeringen vägrar dock att lagstifta om rätt till heltid så att
            dessa personer kan överleva på sina löner. Samtidigt inför man
            kraftiga skattesubventioner så att personer som varken är deltidsarbetslösa
            eller underkonsumerar taxiresor eller skönhetsoperationer ska
            kunna få dessa tjänster ännu billigare och därmed arbeta ännu
            mer. Det är mer sannolikt att sänkningen av socialavgifter på
            kemtvätt, bilreparationer och hotellbesök kommer att frigöra mer
            tid till fritidsintresse och umgänge med familj och vänner hos
            köparna.
          </p>
          <p xml:id="i-P9WYSVWX7asKFYDGeti7N2">
            Det tredje syftet med sänkta socialavgifter för vissa delar av
            tjänstesektorn är enligt regeringen att minska andelen svartarbete
            i sektorn. Enligt Skatteverkets skattefelskarta uppgår skattefelen
            till 133 miljarder kronor. Av dessa miljarder omfattas 66 miljarder
            kronor av svartarbete och 43 miljarder kronor av svartarbete i
            mikroföretag. Skatteverket menar i rapporten 2006:4 Svartarbete
            och svartköp att svart arbete och andelen små företag följs åt.
            Skatteverket skriver i rapporten: Allmänt kan sägas att de som
            utför svarta tjänster har en övervikt bland yngre personer och
            personer med låg inkomst medan köp av svartarbeten har en överrepresentation
            av personer med högre inkomst och personer som äger sin bostad.
            Vi avvisar med kraft regeringens syn på att skattebrott ska bekämpas
            med skattesänkningar. Svartarbete ska i stället bekämpas med ökad
            kontroll och information som försvarar skattesystemet.
          </p>
          <head xml:id="i-VcTpSkr1JSwqfyGvEM3Eog" type="h1">
            Socialförsäkringssystemets legitimitet
          </head>
          <p xml:id="i-BrQYoRc6ZMp4KNNEnraHNY">
            Regeringens förslag urholkar socialförsäkringarnas legitimitet
            och finansiering. För närvarande är socialförsäkringssystemet
            överfinansierat på grund av minskade sjukskrivningar och minskad
            arbetslöshet. Samtidigt har regeringen gjort besparingar på ersättningsnivåer
            och ökat avgiftsfinansieringen. För att våra sociala försäkringar
            även fortsättningsvis ska ha en hög legitimitet krävs höjda tak
            och förbättrade villkor. Vi menar i likhet med ett flertal remissinstanser
            att de sociala avgifterna inte är att betrakta som skatt, utan
            som avstått löneutrymme. Därför är det inte önskvärt att använda
            dessa för att uppnå sysselsättningspolitiska mål. Om man vill
            påverka sysselsättningen hos vissa grupper är det bättre att satsa
            på anställningsstöd och om man vill påverka konsumtionen är det
            bättre med momsförändringar.
          </p>
          <p xml:id="i-E5GmCn5QjMosJ4EYbXkDgn">
            Regeringens val att sänka socialavgifterna för vissa delar av
            tjänstesektorn är ett led i en bredare strategi för att urholka
            hela socialförsäkringssystemet. Sedan regeringens tillträde har
            man infört en rad förändringar avseende socialavgifterna, sänkt
            arbetsgivaravgift för unga mellan 18 och 24 år, slopat särskild
            löneskatt för personer och egenföretagare över 65 år och infört
            nystartsjobb där arbetsgivare som anställer en person som stått
            utanför arbetsmarknaden får en summa som motsvarar arbetsgivaravgiften
            återbetald i efterhand. Det innebär således att nystartsjobben
            kan kombineras med den sänkning av socialavgifterna som föreslås
            i propositionen.
          </p>
          <p xml:id="i-7epXwjeVWj77hh3jZTEyy2">
            Den 1 juli sänktes arbetsgivaravgifterna för unga mellan 18 och
            24 år. Detta har inneburit ett klipp för många företag som har
            många unga anställda. McDonalds, vars personal till 80 procent
            är ungdomar, räknar med att tjäna 50 miljoner kronor per år tack
            vare de sänkta arbetsgivaravgifterna. De extra pengarna kan företaget
            använda till ökade vinster, och det finns inget krav på att subventionen
            ska medföra nyanställningar. Nettokostnaden för sänkningen av
            arbetsgivaravgifter för ungdomar uppgår till 3,94 miljarder kronor
            per år. Vänsterpartiet avvisade reformen och vill i stället satsa
            på mer träffsäkra åtgärder såsom tidsbegränsade anställningsstöd,
            arbetsmarknadsutbildning och fler jobb i den offentliga sektorn.
            Vi befarar att denna differentiering av socialavgifterna kan sätta
            en press nedåt på lönerna för personer som inte omfattas av subventioner
            och som tvingas tävla med till exempel ungdomar vars arbetskraft
            har blivit mycket billigare. Vidare befarar vi att differentieringen
            urholkar legitimiteten för de solidariskt finansierade socialförsäkringarna
            och öppnar för privata försäkringar.
          </p>
          <p xml:id="i-L3sMXxUV8MELYK4ebgA8QA">
            Dessutom skapar regeringens föreslagna reform stora gränsdragningsproblem
            samt upprördhet bland företag inom tjänstesektorn som inte får
            ta del av skattesänkningen. Ett exempel på detta är att sänkningen
            av socialavgifter ska omfatta hunddagis men inte hundpensionat.
            De avgränsningar som regeringen gjort är märkliga och urholkar
            förtroendet för hela skattesystemet.
          </p>
          <p xml:id="i-6ZZSQPPHvzDbHwuKbD1rjL">
            Skatteverket avstyrker i sitt remissvar förslaget med hänvisning
            till att man frångår principen om lika avgifter till socialförsäkringssystemet
            och att det medför en kostsam administrativ börda för såväl Skatteverket
            som små företag. Skatteverket ser med oro på regeringens genomförda
            reformer och förslag avseende differentierade socialavgifter eftersom
            det riskerar att leda till svåra gränsdragningsproblem, fler rättsliga
            tvister samt urholkad stabilitet i systemet. Skatteverket befarar
            att de förslagna nedsättningsbestämmelserna kan bli mycket svårkontrollerade
            och resurskrävande.
          </p>
          <p xml:id="i-318LvgBQP5fWdV39gwMFBp">
            Riskerna för omfattande fusk med de nya reglerna borde förstås
            ha genomlysts ordentligt innan propositionen lades. I stället
            har regeringen fortsatt på sin hittills konsekventa linje att
            prata stort och högt om bidragsfusk, samtidigt som den i förslag
            efter förslag slår upp nya möjligheter för det många gånger mer
            omfattande skattefusket. Möjligen kan det ha en koppling till
            att de senare brotten framför allt begås av höginkomsttagare och
            företagsägare.
          </p>
          <p xml:id="i-GxBHtqkJgmj7HjsaPeCUS2">
            Socialförsäkringssystemet bör vara neutralt och inte beroende
            av sektor. SACO avstyrker förslaget och påpekar i sitt remissvar
            att socialavgifterna inte bör användas för andra ändamål än att
            finansiera socialförsäkringssystemet. SACO och TCO menar att förslaget
            ökat komplexiteten i skatte- och socialförsäkringssystemet och
            bidrar till systemets svåröverskådlighet.
          </p>
          <p xml:id="i-XG4nspwMNUAUq8qxoWzzz8">
            Vänsterpartiet instämmer i de synpunkter som framförts av Skatteverket,
            SACO, TCO och LO avseende betydelsen av likformig beskattning
            och lika sociala avgifter för legitimiteten i socialförsäkringssystemet.
          </p>
          <head xml:id="i-D8Ra6JXB1UGXioc4aU6q1z" type="h1">
            Konsekvensanalys
          </head>
          <p xml:id="i-SyjzHQhv4fQLFxQFBBYt6W">
            Sänkningen av arbetsgivaravgifterna från 32,42 procent till 10,21
            procent för de verksamheter som föreslås i propositionen beräknas
            minska statens bruttointäkter med 5,48 miljarder kronor 2008.
            Regeringen räknar dock med att de sänkta arbetsgivaravgifterna
            medför ökade vinster för företagen och därmed höjer skattebasen
            för företagen. Nettokostnaden för offentlig sektor beräknas därför
            bli 3,95 miljarder kronor 2008. Sänkningen av egenavgifterna för
            enskild näringsverksamhet från 30,71 procent till 10,21 procent
            beräknas minska skattens bruttointäkter med 1,15 miljarder konor
            2008, och 0,85 miljarder kronor netto på grund av ökade företagsvinster.
            Bruttokostnaden för förslaget beräknas således uppgå till 6,63
            miljarder kronor 2008 och nettokostnaden till 4,80 miljarder kronor
            2008. Regeringen räknar dock inte med eventuella sysselsättningseffekter
            av försiktighetsskäl.
          </p>
          <p xml:id="i-Xdmc53fheG4THCeX8cXVx4">
            Vänsterpartiet menar att det är ett mycket kostsamt förslag med
            tanke på de tvivelaktiga resultaten. Vidare menar vi att socialavgifterna
            inte är att betrakta som skatt som ska användas hur som helst
            i sysselsättningspolitiskt syfte. De sociala avgifterna är avstått
            löneutrymme som ska finansiera vår ekonomiska trygghet vid sjukdom,
            arbetslöshet, ålderdom och föräldraskap.
          </p>
          <p xml:id="i-HDk51C3S2BLYXQCrkLydMF">
            Institutet för arbetsmarknadspolitisk utvärdering gör i sitt
            remissvar beräkningar på kostnaden av förslaget. Man uppskattar
            att bruttokostnaden för förslaget uppgår till 8 miljarder kronor
            per år och att 200 000 personer jobbar inom den aktuella sektorn.
            Om subventionen medför en ökad sysselsättning inom de utpekade
            branscherna om 10 procent eller 20 0000 personer som arbetar 75
            procent så motsvarar det en bruttokostnad för staten om 400 000
            kronor per år och nytt jobb. Anledningen att det blir så dyrt
            är att subventionen utgår till personer som redan i dag är anställda.
            IFAU menar att denna kostnad motsvarar kostnaden för en heltidsanställd
            sjuksköterska med månadslön på 25 000 kronor per år. Nettokostnaden
            för den offentliga sektorn med tanke på olika inbetalningar av
            socialavgifter blir enligt IFAU att det deltidsjobb på 75 procent
            som skapas inom hushållsnära tjänster motsvaras av 1,6 heltidsanställda
            sjuksköterskor.
          </p>
          <p xml:id="i-VBmus4BDxfWcDhmndz5fw9">
            Kostnaden för regeringens föreslagna reform kan jämföras med
            kostnaden för Vänsterpartiets jobbsatsning som vi föreslår i vår
            budgetmotion för 2008. Enligt våra beräkningar uppgår kostnaden
            för 40 000 nya jobb i den offentliga sektorn till 7 miljarder
            kronor 2008. Det är i jämförelse med regeringens presenterade
            förslag en betydligt mer träffsäker jobbsatsning på trygga och
            meningsfulla jobb som dessutom tillgodoser det oändliga behovet
            av förbättrade välfärdstjänster.
          </p>
          <p xml:id="i-Pvpb96MWGtyNRNQmXx5PV5">
            Remissinstanserna pekar i sina svar på att effekterna på sysselsättningen
            är osäker och kostsam. LO menar att det vore bättre att använda
            7,8 miljarder kronor i stället för att anställa ytterligare 19
            000 personer i kommunerna. 7,8 miljarder kronor skulle enligt
            LO kunna finansiera 3 000 heltidsjobb för sjuksköterskor, 3 500
            undersköterskor, 2 500 gymnasielärare, 3 000 grundskolelärare,
            3 500 förskolelärare och fritidspedagoger och 3 500 barnskötare.
            Detta menar LO vore ett betydligt bättre och säkrare sätt att
            öka sysselsättningen.
          </p>
          <p xml:id="i-Wj96Nw4bHxty4fFuP9qC3D">
            LO:s beräkningar talar delvis till regeringens fördel genom att
            man inte räknar med de pengar som omedelbart går tillbaka till
            den offentliga sektorn vid nyanställningar framför allt kommunalskatt
            och arbetsgivaravgifter. Vi vet ju att beslutade offentliga anställningar
            faktiskt blir av, till skillnad från vad som är fallet med regeringens
            förslag till sänkta arbetsgivaravgifter.
          </p>
          <p xml:id="i-UQcWiBgzmViFG78BCMpYCz">
            Men även med det sättet att räkna blir det uppenbart vad regeringens
            politik handlar om: att i stället för att skapa 19 000 nya jobb
            som är samhällsekonomiskt mycket lönsamma och har en bra fördelningsprofil,
            väljer den ett förslag som med all sannolikhet skapar färre och
            sämre jobb, i sektorer med mindre samhällsekonomisk relevans och
            på ett sätt som främst gynnar höginkomsttagare och företagsägare.
          </p>
          <p xml:id="i-7Pov6G9sRnGMJdHm2DJh6n">
            Regeringen hävdar också att subventionering av den privata tjänstesektorn
            kan leda till högre arbetsutbud, för att konsumenterna avlastas
            i sin vardag och därmed kan förvärvsarbeta mer. Även det argumentet
            faller i jämförelse med alternativet att anställa offentligt.
            Gemensamt finansierade omsorgstjänster har en betydligt större
            träffsäkerhet i fråga om att möjliggöra förvärvsarbete, bland
            annat för att de mycket mer specifikt gynnar dem som i dag arbetar
            deltid.
          </p>
          <p xml:id="i-NmC83WASoVM9ALCri65Kwc">
            Sammantaget syftar regeringens förslag till att stimulera framväxten
            av en otrygg låglönemarknad i den privata tjänstesektorn där ungdomar,
            lågutbildade och utlandsfödda ska jobba. Förslaget urholkar legitimiteten
            för hela skattesystemet och bryter sönder solidariteten mellan
            löntagarna i socialförsäkringssystemet. Regeringens förslag är
            mycket kostsamt och innebär att ytterligare resurser omfördelas
            från den gemensamma välfärden till enskilda höginkomsttagare.
            Vi avvisar med kraft regeringens förslag som föreslås i proposition
            2007/08:29 Sänkta socialavgifter för vissa delar av tjänstesektorn
            och vill i stället satsa motsvarande resurser på att anställa
            fler i den offentliga sektorn för att öka sysselsättningen och
            tillgodose efterfrågan på livsviktiga tjänster.
          </p>
        </div>
        <div type="motSignatures">
          <list>
            <item xml:id="i-5iuNzapW3sABDdkNDy9XGT" who="i-mN8mVTBvBYjtHLNThWLo4">
              Kalle Larsson (v)
            </item>
            <item xml:id="i-77ZfhnvfJgWGLwqaNPnkPY" who="i-Sn3HArFcXWQDenVvrpFSQe">
              LiseLotte Olsson (v)
            </item>
            <item xml:id="i-EZYd8d7MZGkzFFX8Emjkbj" who="i-RnWtNUQCpycyMXbuRLTXcR">
              Josefin Brink (v)
            </item>
            <item xml:id="i-ZgwvWLJJBeqM592ckpavP" who="i-Beux79YM43dDCxrVuBqfWw">
              Torbjörn Björlund (v)
            </item>
            <item xml:id="i-Kn8Fgkp5x6szXv3V1s4HCp" who="i-pSqD9LHdbNUrj3thRcKhS">
              Marie Engström (v)
            </item>
          </list>
        </div>
      </div>
    </body>
  </text>
</TEI>
