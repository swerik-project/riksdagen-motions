<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-200809-NU-00014">
  <teiHeader>
    <fileDesc>
      <titleStmt>
        <title>med anledning av skr. 2008/09:167 En strategi för att stärka utvecklingskraften i Sveriges landsbygder</title>
        <author corresp="i-UFTZBKNRWWLXUXAtcCcVfH">av Tina Ehn (mp)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>med anledning av skr. 2008/09:167 En strategi för att stärka utvecklingskraften i Sveriges landsbygder</title>
          <idno type="rdwebb">GW02N14</idno>
          <rs type="number">N14</rs>
          <orgName type="comitteeAbbreviation">NU</orgName>
          <ref type="dokument_url_text">http://data.riksdagen.se/dokument/GW02N14/text</ref>
          <ref type="dokument_url_html">http://data.riksdagen.se/dokument/GW02N14</ref>
          <ref type="dokumentstatus_url_xml">http://data.riksdagen.se/dokumentstatus/GW02N14</ref>
          <ref type="doc">http://data.riksdagen.se/fil/CBC5DA6F-EA90-4E17-BB1E-6F6D752187CF</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-UFTZBKNRWWLXUXAtcCcVfH</idno>
            <name>Tina Ehn</name>
            <state type="partyAffiliation" ref="Q213451">
              <desc>MP</desc>
            </state>
          </person>
        </listPerson>
      </particDesc>
      <correspDesc>
        <correspAction type="basedOn" xml:id="i-V4xXXtJfRiuw7GRaSjLo2s"/>
        <correspContext corresp="i-V4xXXtJfRiuw7GRaSjLo2s">
          <ref>Regeringsskrivelse 2008/09:167</ref>
        </correspContext>
        <correspAction xml:id="i-a43wu3dhCzbAsRygE3TYU" type="signed"/>
        <correspContext corresp="i-a43wu3dhCzbAsRygE3TYU">
          <note type="signatory" corresp="i-UFTZBKNRWWLXUXAtcCcVfH"/>
        </correspContext>
        <correspAction type="referral" xml:id="i-8KgDtcCQeaXkYShA1zW3kd">
          <date when="2009-04-03"/>
        </correspAction>
        <correspAction type="dismissal" xml:id="i-D7Lje1o6yNvKKis4ZYwwkG">
          <date when="2009-04-02"/>
        </correspAction>
        <correspAction type="dismissal" xml:id="i-4hotEEmykr9SvuwvscB8VV">
          <date when="2009-04-02"/>
        </correspAction>
        <correspAction type="transfer" xml:id="i-MH3QahvZnXu9bdQc1bLRLd">
          <date when="2009-04-01"/>
        </correspAction>
        <correspAction type="submission" xml:id="i-8DDshucDrbFgAUueVsAwbp">
          <date when="2009-04-01"/>
        </correspAction>
        <correspAction type="assigned" xml:id="i-NomGxaJrkzNTKZcHMFh1bJ"/>
        <correspContext corresp="i-NomGxaJrkzNTKZcHMFh1bJ">
          <ref type="assignedTo">Näringsutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#följd"/>
      </textClass>
    </profileDesc>
  </teiHeader>
  <text>
    <body>
      <div type="motHeader"/>
      <div type="motBody">
        <div type="motProposal" subtype="förslag">
          <head xml:id="i-RWgjcj4sjWYkAmYFgRu2Ls">
            Förslag till riksdagsbeslut
          </head>
          <p xml:id="i-CC1XM8yvPTR8A44PGMp9sx">
            Riksdagen tillkännager för regeringen som sin mening vad som
            anförs i motionen om en strategi för att stärka utvecklingskraften
            i Sveriges landsbygder.
          </p>
        </div>
        <div type="motContent">
          <head type="h1" xml:id="i-KkyUhSrDSApCsiy4sRTiL7">
            Bakgrund
          </head>
          <p xml:id="i-BsoSyfGTdfczVTNA3wJnFu">
            Den här skrivelsen är ett mycket efterlängtat aktstycke för många
            företagare, aktörer, organisationer och medborgare i Sverige och
            inte bara för dem som är verksamma och boende på landsbygden.
            Mångas förhoppningar har knutits till en regering som sagt sig
            vilja visa mer omsorg och förståelse för landsbygdens möjligheter
            och svårigheter och för dess betydelse för hela landets utveckling,
            än som tidigare gjorts. Just frånvaro av en strategisk inriktning
            på politiken har påtalats i årtionden. Regionalpolitiken har haft
            en helt annan grundinriktning och fyllt en funktion mer som utjämnare,
            men inte primärt som utvecklare .
          </p>
          <p xml:id="i-Pc1DwWJ1HGygnS3raCJaHo">
            Genom utredningen Se landsbygden! (SOU 2006:101) lades en grund
            för framtagning av just prioriterade och strategiska ställningstaganden.
            Där poängterades fem nyckelområden vid sidan av det administrativa
            ansvaret och underifrånperspektivet: lärande, livsvillkor, landsbygdsföretagande,
            landskapet och lokalt inflytande.
          </p>
          <p xml:id="i-UNgj9Aq7tLr2UKMLEJ6xJ2">
            Miljöpartiet de gröna har länge och på nära håll följt landsbygdsutvecklingsfrågorna
            och under två årtionden framfört alternativa förslag till den
            gradvisa utarmning som skett. Utarmningen och marginaliseringen
            är till förfång för hela landet och för den nödvändiga omställning
            till hållbarhet som med nödvändighet kommer att ske och som kommer
            att ha sin arena där kretsloppen sluts i naturen och på landsbygden.
          </p>
          <p xml:id="i-JKWSyFhpKdj7VUYCUHoS6B">
            Den totalinriktning som Miljöpartiet förordat tar ett samlat
            grepp om utveckling, utjämning, uppvärdering och omställning för
            landsbygd och glesbygd i ljuset av hela landets behov.
          </p>
          <p xml:id="i-3Fk1ihVFdLJB1SXYZtWihK">
            Detta dokument utgör i första hand en reaktion på vad regeringen
            på det övergripande planet föreslår i sin skrivelse. I samband
            med att proposition läggs återkommer Miljöpartiet med egna detaljerade
            förslag till åtgärder och en specificering av alternativa inriktningar.
          </p>
          <p xml:id="i-U29DzsEGTcWHyUKSJWQjWb">
            Tyvärr lämnas många djupt besvikna med vad som redovisas i den
            här strategiskrivelsen. Just den strategiska inriktningen med
            viktade och väl avvägda prioriteringar i ett helhetsperspektiv
            saknas tyvärr.
          </p>
          <p xml:id="i-RsHc6PdYQx2JvzTCsGqzhS">
            Det som serveras är en bruttoförteckning över redan företagna
            åtgärder, företrädesvis från regeringens allmänna näringslivssatsningar,
            samt över redan verkställda och påbörjade åtgärder som inte förpliktigar.
            Vidare förslag om utredningar och översyner som inte förpliktigar,
            andras pågående arbeten och inte minst ges ständiga hänvisningar
            till EU:s landsbygdsprogram, vilket sjösattes och budgeterades
            för av den förra regeringen.
          </p>
          <p xml:id="i-5cFcjP1pXCjxjmpwAYiRRk">
            Den allvarligaste bristen är att Landsbygdsutredningens huvudkrav
            en politisk instans, nivå eller organ som på allvar tar hand om
            underifrånperspektivet, men får ett reellt mandat att på allvar
            samordna den statliga verksamheten lyser med sin frånvaro. Det
            närmaste i den vägen som presenteras är en interdepartemental
            arbetsgrupp. Det betyder i bästa fall korta kvartalsavstämningar
            mellan stressade statssekreterare. Arbetsgrupper i Nordiska rådet,
            uppföljningar av regionalt arbete eller dialoger och strategiska
            samtal för god förankring kompenserar inte denna grundläggande
            brist. Övriga företecknade forum verkar redan i sina respektive
            hörn och på sina egna mandat.
          </p>
          <p xml:id="i-Kva5qXyvUhzL765JJxdkV6">
            Därmed omöjliggörs fortsättningsvis ett övergripande genomförandemandat
            samt ett demokratiskt ansvarsutkrävande i lika stor utsträckning
            som hittills. Dessutom avskaffas denna dag, den 1 april 2009,
            det enda statliga verk som hittills haft åtminstone en portion
            av ett sådant ansvar: Glesbygdsverket. Frågorna smälts fr.o.m.
            nu samman med mycket annat, inom ramen för två allmänna myndigheter
            för tillväxt och utvärdering.
          </p>
          <p xml:id="i-GPdgFvMPew1D8uz6Wpiec2">
            Åtgärdsmässigt undrar Miljöpartiet var alla hundratals goda förslag
            som lagts genom åren av landsbygdsriksdagar, länsbygderåd, byautvecklingsgrupper,
            alternativa finansieringsinstitut, partier, kloka lokalpolitiker,
            enskilda kommuner, SKL, det ytterst dynamiska och nu verksamma
            nationella Landsbygdsnätverket m.fl. tagit vägen.
          </p>
          <p xml:id="i-FRCDrjw6AdV6HUGXJmcVus">
            Det råder nämligen ingen som helst brist på förslag och idéer
            om att ta till vara mänsklig och naturlig kraft i Sveriges landsbygder
            men det råder uppenbarligen en stor brist på uttalad politisk
            vilja!
          </p>
          <p xml:id="i-B7Kj7zML9GjFcsAheodVQX">
            Sammanfattningsvis utgör skrivelsen ett ytterst tunt dokument
            utan nya satsningar, nya grepp eller någon form av nytänkande.
            Den ger bra beskrivningar, gamla åtgärder men inga strategier
            !
          </p>
          <head type="h1" xml:id="i-V7G2XKCkDjxiUkJesoHXPw">
            Skrivelsens struktur
          </head>
          <p xml:id="i-QSb6DnYMAoYSedKKaAUwfZ">
            Som redan indikerats ovan är begreppet strategi inte riktigt
            tillämpligt, då sammanhangsbeskrivningar saknas. I och med det
            uteblir den övergripande analysen av var starka och svaga punkter
            finns, var riktade satsningar skulle löna sig eller inte löna
            sig.
          </p>
          <p xml:id="i-DmZGAmwjhcgPGrpRNSDkY6">
            I stället är skrivelsen till sin karaktär en bruttoförteckning
            över åtgärdsområden som kan knytas till landsbygdsutveckling.
            Dessutom finns två välformulerade och positivt deskriptiva kapitel
            som inledning. Det ska tacksamt noteras att det inte finns några
            eländesbeskrivningar.
          </p>
          <p xml:id="i-AvLbbr8RBVexZNiDc8Kw2C">
            Kapitel 3 beskriver befintliga program, svenska och europeiska.
          </p>
          <p xml:id="i-RgiFe3hCNMPSBv3RohstBm">
            Kapitel 4 rymmer regeringens företagspolitik och är samtidigt
            den mest detaljerade och omfångsrika i skrivelsen, ca en tredjedel
            av hela textmassan. Det mesta som förtecknas har inte specifik
            bäring på landsbygdsföretagens unika ställning, karaktär och behov,
            utan riktar sig till företagande över huvud taget. Man konstaterar
            också nöjt att det råder ett generellt sett gott näringslivsklimat
            i hela landet.
          </p>
          <p xml:id="i-E4uHdXErSQdR8QUhB9Wk5s">
            Kapitlen 5 t.o.m. 8 är summariska genomgångar av visserligen
            strategiskt viktiga områden: forskning, service, kommunikationer
            och lokalt inflytande, men sätts inte in i en kontext som möjliggör
            prioriteringar inom områdena eller mellan dem.
          </p>
          <p xml:id="i-NDK7V2CYXtYn33xhQHnjcw">
            Kondenserade sammanfattningar av de viktigaste slutsatserna och
            åtgärderna ramas in på ett sedvanligt läsvänligt sätt.
          </p>
          <p xml:id="i-FxUYobkNKJNY9Uuqy3oNvC">
            Tyngdpunkten ligger således på näringslivsinsatser och på företagens
            villkor. Inte oväntat med tanke på regeringens övergripande politiska
            inriktning.
          </p>
          <p xml:id="i-G9z3Ps7Xt7onDdCE4bAhNk">
            Men landsbygden består av så mycket mer än företag. Tag t.ex.
            det infrastrukturella området (kapitel 7) som behöver förstärkas
            rejält ur just strategisk synpunkt utan den basen säkrad kan nämligen
            inget annat ske såväl för hela landets skull som för enskilda
            medborgare och för företag. Ett ytterst vitalt område som inte
            alls tas upp på ett tillfredsställande sätt. Här finns svepande
            skrivningar om trafikverkens handlingsplan för planering och erfarenhetsspridning,
            om utredning av kostnadseffektiv kollektivtrafik i landsbygder
            osv. Men för det senare finns redan fungerande modeller som är
            utvärderade och klara att spridas, Kuxatrafiken t.ex., för att
            nämna en välbekant modell.
          </p>
          <p xml:id="i-EtB67R5vLJpM6wF8KDAXRe">
            Utred mindre alla de redan genomutredda saker som tas upp, lägg
            rejäla pengar på få och genomtänkta områden och tillämpa mer av
            sådant som ligger färdigt på hyllorna och väntar. Så lyder Miljöpartiets
            uppmaning som kan appliceras på många av de inramade åtgärderna
            i skrivelsen, inte minst inom kommunikationer och infrastruktur.
          </p>
          <p xml:id="i-J8iXKkxuQns9YWwgnqmR1o">
            Mest tragiskt är dock att klimatperspektivet och hållbarhetsresonemangen
            märkligt nog inte alls ges något samlat eller kraftfullt uttryck.
            Märk­ligt för att den första delens initierade och brett upplagda
            beskrivning ändå noga beaktar andra länder och ett vidare perspektiv.
            Märkligt för att man ändå inser att energiframtagning är viktig
            och t.ex. biogasen är lämplig. Märkligt för att det är i sådana
            verksamheter som vinsterna och den positivt lönsamma omställningen
            sker. Märkligt för att det är det som det behövs mest och behövs
            nu , och slutligen märkligt för att den typen av åtgärder skulle
            skapa jobb, livskvalitet och ett bättre liv för alla, lantisar
            såväl som stadsbor.
          </p>
          <head type="h1" xml:id="i-CMMKF9v8p5cKXYnQgAxukm">
            Kommentarer till insatser och områden
          </head>
          <p xml:id="i-AWTRoVy45JR5uqSLaGVWbe">
            Här kommenteras ett axplock av de mest frapperande bristerna
            och förtjänsterna hos åtgärderna i den ordning de presenteras.
          </p>
          <p xml:id="i-VoMAM8zznqN1bY35d1ryK9">
            Först måste understrykas att det verkligen finns ett alldeles
            förnämligt och mycket potent verktyg för landsbygden EU:s landsbygdsutvecklingsprogram
            , som under sju år rullar ut sammanlagt 5 miljarder kronor per
            år att skapa gott av över hela landet, för enskilda, företag och
            offentliga aktörer. Dess like har inte skådats i modern tid, och
            det administreras av Jordbruksverket och länsstyrelserna. Under
            innevarande programperiod har inriktningen dessutom breddats till
            att nå landsbygdsföretagare i största allmänhet och inte bara
            markägare och bönder.
          </p>
          <p xml:id="i-Pv9xBV4Ebgff8osxjQuXsr">
            Vidare finns fler åtgärdskategorier av mer allmänt utvecklande
            karaktär för byalag och för livskvalitet, för samarbeten över
            branschgränser m.m., och inte minst den unika sektorsförenande
            Leadermetoden har visserligen minst pengar, men är ändå mycket
            löftesrik.
          </p>
          <p xml:id="i-GVoJtTwLREJFdq2Qbnacsi">
            Det som dock inte redovisas på ett hederligt sätt är dels svårigheterna
            med att få fullgod anslutning till programmet, dels att bekantgöra
            det. Vidare att komma till rätta med de restriktioner och motprestationskrav
            som omgärdar och hämmar det, samt regeringens egen hittills försummade
            möjlighet att justera och omfördela inom programmet.
          </p>
          <p xml:id="i-KUqcfTJAofHovqUCv9BQr9">
            Till exempel hänvisas ofta i strategin till kompetensutvecklingsmedlen.
            Sanningen är att den åtgärden i kraft av sin lättillgänglighet
            och de låga trösklarna för snabbt igångsättande i programperiodens
            början gjorde att större delen redan är förbrukad! Vidare är regeringens
            aktiva styrning av myndigheternas tillämpningssätt och begränsandet
            av regelverk och revisionskrav för brukare och bidragstagare inte
            alls beaktat.
          </p>
          <p xml:id="i-LqUJtjonUh2ehztqKxb8HJ">
            Som det ser ut nu finns det risk för att programmet inte utnyttjas
            fullt ut eftersom det kostar mycket arbete och anpassning för
            många åtgärder för att komma i åtnjutande av pengarna. För en
            del blir då verkningsgraden negativ, dvs. man bedömer att pengarna
            inte är värda insatsen.
          </p>
          <p xml:id="i-KgpEMQ6Jp93exviJ4qoibo">
            Regeringen och den nationella övervakningskommittén (där Jordbruksdepartementet
            är ordförande) som är satta att övervaka programmets genomförande
            borde raskt vinnlägga sig om att föra ut information om programmet
            på ett mycket bredare och kraftfullare sätt. Dessutom borde de
            rikta sig speciellt till de nya målgrupper som kunde ha glädje
            av det, landsbygdens olika småföretagargrupper t.ex., som inte
            beaktats i tidigare program.
          </p>
          <p xml:id="i-RH7n7FimVv4pYUpGH1hEBZ">
            Här finns också i den viktiga s.k. axel 2 alla de mark- och naturinriktade
            åtgärder som bl.a. ska säkra biologisk mångfald, hagar och beten,
            fäbodar, öppet landskap och allt det bönder och markägare och
            deras djur gratis brukat göra för alla oss andra. Här finns rika
            möjligheter till viktiga gröna jobb. Detta hämmas av orimligt
            långa handläggningstider och överlappande regelverk som förvirrar
            både brukare och byråkrater. Inte sällan kommer biologisk mångfald
            trots allt i strykklass.
          </p>
          <p xml:id="i-YDnRqpQoyaZVUpXxLPn9qm">
            I samband med att EU håller på med den genomgripande översynen
            av den stora jordbruksbudgeten och omfördelar medel från rent
            agrar överproduktion till landsbygdsutveckling kommer inom kort
            mer pengar in i programmet. De ska öronmärkas för bl.a. klimatet,
            vattenvård, ekologisk odling och annat, som numera många fler
            än Miljöpartiet inser är avgörande för framtiden. I skrivelsen
            finns dock inga indikationer på hur regeringen vill rikta och
            fördela detta ganska avsevärda tillskott till landsbygdsprogrammet
            som denna s.k. hälsokontroll strax kommer att ge.
          </p>
          <p xml:id="i-W8nzw9PYwyRjQ47nLDXYXh">
            Det som däremot slentrianmässigt återkommer i ruta efter ruta
            i skrivelsen är att insats efter insats ryms inom ramen för Landsbygdsprogrammet.
            Styr upp programmet i stället, och se till att det når ut, verkligen
            används och förenklas!
          </p>
          <p xml:id="i-PtNRkuNUv1XsqCKgJBGHPp">
            Vad som också verkligen saknas, vid sidan av alla hänvisningar
            till landsbygdsprogrammet, är att man visar att regeringen förstått
            kraften i det civila samhället alla de personer, organisationer,
            byalag, Leader- och LAG-grupper som lägger ned tid, möda och kärlek
            till sin bygd i sina verksamheter och för allas bästa. Deras inflytande
            tydliggörs inte i den viktiga planprocessen, utan det räcker med
            att landsbygden (utan subjekt) ska synliggöras där. Kommunernas
            bidrag till Leader, lite pengar till samlingslokaler och en överenskommelse
            med SKL om hur man ska samarbeta för den ideella sektorn samt
            informationsinsatser om sociala företag räcker inte för att skapa
            ett trovärdigt underifrånperspektiv, öppna för inflytande till
            den fjärde nivån och erkänna den sociala ekonomins oerhörda betydelse.
          </p>
          <p xml:id="i-M33BbfY5zLVPwqcBcPQV21">
            För företagsfrämjandet nämns bl.a. det regelförenklingsarbete
            som påbörjades redan genom Simplex omkring år 2000. Takten har
            varit lika långsam då som nu, så åtgärdens kraft att övertyga
            måste sägas ha förbrukats sedan länge.
          </p>
          <p xml:id="i-V6qfZnmHHHDi47AVoQkZNP">
            För företagsfinansiering och skapande av riskkapital förvånas
            man av att så lite finns med i förteckningarna över företagsåtgärder.
            Förutom kredit­garantiföreningarna är det bara Almi som omnämns.
            Var är de lokala sparbankerna och sparkassorna, JAK:s bygdelån,
            Ekobanken, de små regionala fonderna, löften om statliga garantier
            etc.? Den stora Norrlandsfonden finns med men framställs som om
            den skulle vara statlig, vilket är felaktigt. Man skriver att
            Nutek ska ombesörja information och nätverksaktiviteter för t.ex.
            kreditgarantiföreningarna men nu finns inte Nutek mer, så var
            hamnar ansvaret då för att hjälpa fram dessa från början privata
            och ideella initiativ för nödvändig såddfinansiering, som varken
            storbankerna eller staten tar ansvar för?
          </p>
          <p xml:id="i-GA3BGvYETrbFmg7ZvioXSy">
            Förbättrade möjligheter till vägskyltning på landsbygden för
            företag är en bra och byråkratiskt enkel anpassningsåtgärd, som
            verkligen borde beordrats fram för många år sedan. Miljöpartiet
            m.fl. välkomnar det.
          </p>
          <p xml:id="i-Wc4dtMrzkiB6sPqT8XrXwB">
            Reseavdragets höjning är exempel på en delikat utmaning som hade
            mått bra av en grundligare eftertanke. Att bara ersätta eget bilåkande
            är inte klimatsmart det borde ha kopplats till kollektivtrafik,
            cykel eller att man hade premierat energisnåla lösningar på ett
            mer sofistikerat sätt. Även om just många landsbygdsbor i dag
            ofta inte har andra alternativ än att åka med egen bensinbil för
            att ta sig till jobbet.
          </p>
          <p xml:id="i-AodTfj2nokqjTsmuEQzPkH">
            Nedsättning av sociala avgifter för företag är en riktig och
            hyggligt verkningsfull åtgärd i t.ex. stödområden, men man måste
            inse att den inte heller har någon strategisk betydelse, utan
            igen en defensiv karaktär. Den bör därför vägas mot t.ex. infrastruktursatsningar
            eller såddfinansiering och riskkapitalskapande.
          </p>
          <p xml:id="i-TinDs4bh2oY2Nh8bLdPoPi">
            Återställande av förmånsrätten och förbättrade regionala investeringsstöd
            är exempel på bra åtgärder, men som redan är nyligen införda och
            som inte kan sägas vara strategiska, utan även de defensiva.
          </p>
          <p xml:id="i-JwenFCCKgjxKCDJJWbBXLq">
            Regeringen vill satsa på Sverige som internationellt matland
            och pengarna på livsmedelsstrategin . Det känns fräscht och rätt
            och skapar mycket goda möjligheter för lokal vidareförädling,
            men kunde ha udden mer direkt riktad mot de små, de ekologiska
            och de lokala företagen. Som det är nu är det lättare för de stora
            livsmedelskedjorna att söka och passa in. Det som EU:s modell
            med geografiskt index (GI) kan komma att innebära är en ökad fokusering
            på vad slow food-rörelsen sedan länge förordat att ta till vara
            det unika och det lokala.
          </p>
          <p xml:id="i-Wn2ptafkzfZecPNyZJd9CL">
            Att använda sig av den gigantiska humankapitalresursen med utomlandsfödda
            människor är ett område där det också finns gott om idéer och
            uppslag och som dessutom i kraft av sin stora omfattning är av
            stor strategisk betydelse. Det påverkar dessutom många andra samhällssektorer
            när invandrade och nya svenskar inte finner arbete och på ett
            disharmoniskt sätt trängs i större städers förorter. Här hade
            man kunnat ta utredningen Mångfald som möjlighet ( S OU 2008:56)
            på verkligt allvar och lovat att omsätta det som står i den.
          </p>
          <p xml:id="i-P8yKdDx53jKx4tdXrpZEep">
            Biogas är en tredubbel klimatvinnare. En stor nationell satsning
            med biogasframställning på landsbygden för fler producenter och
            substrat än bönder med gödsel hade varit att ta ett rejält kliv
            framåt i arbetsskapande, klimatinvestering och för nya bränslen.
            Nu nöjer man sig tills vidare med det visser­ligen välutformade,
            men begränsade investeringsstödet på 30 %. I sammanhanget efterlyser
            Miljöpartiet också stora strategiska satsningar på demonstrationsanläggningar
            och forskning för svartlut och skogsbaserad etanol. Landet har
            mycket skog och därmed grot, och vi behöver snabbt bli mycket
            mer oljeoberoende. Dessutom skulle det verkligen skapa jobb i
            Norrland. I stället föreslås i denna landsbygds strategi fortsatta
            elprissubventioner för elintensiv industri som aluminiumfabriker
            i t.ex. Sundsvall, som är en större stad .
          </p>
          <p xml:id="i-6PmFMidamhjtsWqV1fhaYM">
            Samma bristande insikt avslöjas under punkten där det står att
            70 miljoner kronor i forskningsmedel för naturresurser ska främja
            extraktion, dvs. gruvindustrin . LKAB friställer just nu människor
            på grund av vikande konjunktur, när de för bara ett halvt år sedan
            hade en starkt stigande vinstkurva. De satsningarna är således
            inte i linje med vare sig långsiktig uthållighet eller garanterat
            säkra jobb.
          </p>
          <p xml:id="i-Kpz7c2thNtQTpMurxd448z">
            Mycket mer, dvs. hela 110 miljoner kronor eller 10 miljoner till,
            får det nu avskaffade verket Nutek för att marknadsföra turismen
            utomlands och främja turistiskt entreprenörskap i landet. Vem
            ska göra jobbet nu när Nutek är borta, och hade denna summa inte
            gjort bättre nytta inom t.ex. lokal bredbandsutbyggnad?
          </p>
          <p xml:id="i-YVSBzrEeoR6aYJjxcfngUR">
            Om kulturen och de kreativa näringarna skrivs det alltid vackra
            ord, och de tillåts oftast sakna hänvisade medel. Här får vi inget
            mindre än en handlingsplan att glädjas åt.
          </p>
          <p xml:id="i-2HkQfwtEpgvKiEVdVc5LsU">
            När det gäller skrivningar om forskning och lärande kan konstateras
            att det råder samma brist på överensstämmelse i regeringens totalpolitik
            när det här står att man vill ta till vara universitet och högskolor
            som kraftcentra för förnyelse och dynamik i Sveriges landsbygdsområden,
            men samtidigt vet vi att den förda politiken syftar till att avlöva
            och lägga ned de mindre lärosätena.
          </p>
          <p xml:id="i-SBLmaPZaKoYgTv5Jzrnd3p">
            Miljöpartiet har även tidigare, bl.a. i riksdagsmotioner, kritiserat
            regeringens investeringspolitik när det gäller transportinfrastruktur
            då den innebär att vägsatsningar sker på bekostnad av järnvägsinvesteringar.
          </p>
          <p xml:id="i-Tk4mgaGWcNuyrmEortH3dX">
            För specifikt landsbygdsinriktade åtgärder som tjälsäkring, rekonstruktion,
            bärighet, underhåll etc. bara för det mindre, statliga vägnätet
            är en bråkdel avsatt i relation till riksvägar och Europavägar.
          </p>
          <p xml:id="i-XkLANawR45j8KdFsL1V56F">
            Vad vi däremot vet är att den nyligen beslutade avmonopoliseringen
            av tågtrafiken kommer att medföra att det blir helt olönsamt att
            köra tåg på vissa sträckor som kan vara ytterst vitala för boende
            och företag. Vem vill då trafikera där och var finns t.ex. pengarna
            till Inlandsbanan?
          </p>
          <p xml:id="i-JJCJX5S7R45XxwjxCLXFjg">
            Men det blir inte på magisk väg goda kommunikationer och fungerande
            kollektivtrafik bara för att orden skrivs ned. Att den spårbundna
            trafiken inte tillnärmelsevis gynnas i medelstilldelning så som
            vägnätet gör har Miljöpartiet ofta påtalat. Ska vi kunna möta
            klimathotet och göra den absolut nödvändiga omställningen av trafiksystemen
            för hållbarhet och täckning till befolkning och produktionsställen
            är det viktigaste utbyggnad, förstärkning och modernisering av
            tåg och kollektivtrafik.
          </p>
          <p xml:id="i-WeSM9nAr4c8iyLCXmHWkBa">
            Vidare är 265 miljoner kronor på fyra år till bredbandsinstallation
            också försumbart för att få den räckvidd och täckningsgrad på
            digital infrastruktur som verkligen skulle göra skillnad för små
            företag långt från marknader och administrativa centrum.
          </p>
          <p xml:id="i-LBRuTxFNN6oR5HdFMVtUdW">
            Eldistributionsnätet ska ses över. Bra, men görs det med statliga
            medel eller bara på bolagens egen bekostnad? Kompensation för
            höga elavgifter ges som skatterabatt till en rad inlandskommuner.
            Gott så, men fortfarande uteblir den rimliga och rättvisa återföringen
            av vattenkraftsmedel till de kommuner där vattenkraften producerats.
            Också här finns framräknade och fungerande modeller som med ett
            enkelt handgrepp av regeringen skulle vrida balansen rätt mellan
            periferins energi- och råvaruproduktion och de avsättningar av
            vinster som sker centralt. 10 öre per kilowatt är ett klassiskt
            krav som alla landsbygdsutvecklare känner igen sedan årtionden
            av uppvaktningar.
          </p>
          <p xml:id="i-9KcLhaqcXZTmhsxjVXcA3y">
            Saknas gör även kraftfulla signaler om att den viktiga lokala
            samordningen för statlig service till lands- och glesbygd kommer
            att bli av. Försäkringskassan, Skatteverket, Arbetsförmedlingen
            m.fl. behöver beordras att samla sina kontor till en fysiskt och
            innehållsmässigt samordnad service för att underlätta för medborgare
            med långa avstånd till samhällsservice. Nu vet vi att dessa verk
            inte alls själva vill detta, och frågan är om regeringen är beredd
            att köra över dem.
          </p>
          <p xml:id="i-MDQhjggLE2ZyUpRHN8Zm5w">
            Var är förslagen om lättnader i studiemedelsåterbetalning för
            nyexaminerade som väljer att bosätta sig och verka i sina bristyrken
            på glesorter?
          </p>
          <p xml:id="i-FzeLmapVR1o5PyAzPfMXBu">
            Det antyds som en förhoppning att det nya, decentraliserade strandskyddet
            med automatik skulle innebära bättre landsbygdsutveckling. Men
            med tanke på ekoturismens växande betydelse är förhållandena långt
            ifrån så enkla. I ett vattenrikt land på gränsen till klimatkollaps
            kräver frågan en betydligt grundligare genomgång och avvägning,
            som inte serveras i strategin.
          </p>
          <p xml:id="i-JBCtDP15zC3rv9d8UP5Pgt">
            I förbigående nämns också de konkurrensfördelar som ett kallt
            och snö igt land har för testning av olika saker. För cirka fem
            år sedan kom en utredning (SOU 2004:77 Snö, mörker och kyla ),
            vilken tog fasta på detta och ville öppna Norrlands inland för
            testbanor för bl.a. utländska vapensystem och militärt flyg. Den
            lades aldrig som proposition till riksdagen, utan mörkades. Det
            vore hederligt av den nuvarande regeringen att redovisa om man
            har eventuella mer långtgående planer för denna typ av verksamhet,
            som minnesgoda landsbygdsvärnare kan befara.
          </p>
          <p xml:id="i-PTsmdSVma2un5dLxyoJUPv">
            När det gäller företagande inom naturvården hänvisas till landsbygdsprogrammet
            i vanlig ordning, men här hade begreppet lokal förvaltning av
            naturresurser förtjänat att lyftas fram mer inte som ett strategiskt
            grepp, men väl som en hittills alltför lite prövad och kostnadsneutral
            åtgärd med stora fördelar.
          </p>
          <head type="h1" xml:id="i-UQjwoucqnxNuzstoSQZDp1">
            Slutsatser
          </head>
          <p xml:id="i-VaSBq7pBKrq7YEsvB7RpSG">
            Inte nog med att regeringen i denna föregivna strategiskrivelse
            missat just att vara strategiska; man har också missat insikten
            om att landsbygden är den plats som erbjuder arenan för den stora
            omställningen till ett hållbart klimat, hållbar miljö och hållbart
            leverne som står för dörren.
          </p>
          <p xml:id="i-9q1cYpHE6DV78QqxwFzVLH">
            De gröna jobben finns på landet och skapas redan där i mindre
            skala av kloka och initiativkraftiga människor. De innebär att
            man genomför den globala klimatomställningen, vårdar natur, miljö
            och djur, producerar ekologiskt och hållbart, producerar förnybar
            energi, återvinner och återbrukar, håller landskapet öppet, vårdar
            reservat och nyckelbiotoper, tar hand om utländska och inhemska
            turister, lär barn och unga hur kretsloppen fungerar, äntligen
            skapar ett verkligt uthålligt skogsbruk som inte förbrukar utan
            brukar varsamt, bevarar traditioner och hantverk som kommer ur
            lokala resurser och miljöer, rehabiliterar sjuka i sunda omgivningar,
            hyser serviceföretag som är digitala, energisnåla och platsoberoende,
            erbjuder tystnad, skönhet, strålningsfrihet, gör hästar och ridande
            till en vital del av samhälle, transport och produktion etc.
          </p>
          <p xml:id="i-RWidcjSF22wLJSSRaVPrcs">
            Att förverkliga den visionen skulle innebära en verklig satsning
            där allas dröm om den civiliserade landsbygden, den lilla och
            gröna staden och den hållbart gröna storstaden sammantaget bildar
            en nationell helhet där alla medborgare fritt kan flytta, bo,
            leva, verka, konsumera, producera och transportera sig på ett
            socialt, ekologiskt och ekonomiskt uthålligt vis.
          </p>
          <p xml:id="i-DyQnLWawi3BCntemKfmVpN">
            Det är vårt gemensamma land, våra samlade resurser det handlar
            om, och insikten är att de som bor och verkar på landsbygden gör
            det för hela landets skull och upprätthåller värden för många
            fler än sig själva.
          </p>
          <p xml:id="i-Pygkpbp5uMocAJgf3ACCYk">
            Ansvaret att utveckla landsbygden är detsamma som ansvaret att
            utveckla landet.
          </p>
          <p xml:id="i-P2HELH3f6KkSwLActK7mGj">
            Den insikten skulle alltigenom prägla en skrivelse värd namnet
            landsbygdsstrategi. Då skulle avvecklingen av sektorsansvaret,
            som det trots allt handlar om nu, innebära att man införde ett
            samlat nationellt ansvar som skulle ligga direkt under Regeringskansliet,
            analogt med hur politiken för global utveckling samordnas.
          </p>
        </div>
        <div type="motSignatures">
          <list>
            <item xml:id="i-FPH4imuCuPezZHFvxznCg5">
              Tina Ehn (mp)
            </item>
          </list>
        </div>
      </div>
    </body>
  </text>
</TEI>
