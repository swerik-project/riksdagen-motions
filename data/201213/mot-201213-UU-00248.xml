<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201213-UU-00248">
  <teiHeader>
    <fileDesc>
      <titleStmt>
        <title>Internationellt arbete för att motverka våld mot kvinnor</title>
        <author corresp="i-AvtuWmW4WHMDrctQKwDQuR">av Eva Flyborg (FP)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Internationellt arbete för att motverka våld mot kvinnor</title>
          <idno type="rdwebb">H002U248</idno>
          <rs type="number">U248</rs>
          <orgName type="comitteeAbbreviation">UU</orgName>
          <ref type="dokument_url_text">http://data.riksdagen.se/dokument/H002U248/text</ref>
          <ref type="dokument_url_html">http://data.riksdagen.se/dokument/H002U248</ref>
          <ref type="dokumentstatus_url_xml">http://data.riksdagen.se/dokumentstatus/H002U248</ref>
          <ref type="doc">http://data.riksdagen.se/fil/51B29A0F-C47A-455F-A402-72D501EAD46D</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-AvtuWmW4WHMDrctQKwDQuR</idno>
            <name>Eva Flyborg</name>
            <state type="partyAffiliation" ref="Q110857">
              <desc>FP</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-BvyZqrMc3hqWgxgY9FjK6K" type="signed"/>
        <correspContext corresp="i-BvyZqrMc3hqWgxgY9FjK6K">
          <note type="signatory" corresp="i-AvtuWmW4WHMDrctQKwDQuR"/>
        </correspContext>
        <correspAction type="numbering" xml:id="i-6NPx6rynXaMVMqiZhvzEqr">
          <date when="2012-10-05"/>
        </correspAction>
        <correspAction type="submission" xml:id="i-SiMrepZwTfUTXZtmPvxYZ1">
          <date when="2012-10-04"/>
        </correspAction>
        <correspAction type="transfer" xml:id="i-4tnS8f23ZtkBtUfhTspC2B">
          <date when="2012-10-04"/>
        </correspAction>
        <correspAction type="assigned" xml:id="i-RPmVEe6XR7ho5JF2TdrLJi"/>
        <correspContext corresp="i-RPmVEe6XR7ho5JF2TdrLJi">
          <ref type="assignedTo">Utrikesutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motHeader"/>
      <div type="motBody">
        <div type="motProposal" subtype="förslag">
          <head xml:id="i-NVTDDUKRfQ3bWaLBbEX89C">
            Förslag till riksdagsbeslut
          </head>
          <list style="ol">
            <item xml:id="i-RDSPSTGvbVAx6GJqVVCiLF">
              Riksdagen tillkännager för regeringen som sin mening vad som
              anförs i motionen om att regeringen ska arbeta för att alla FN:s
              medlemsländer antar och uppfyller resolution 1325 och resolution
              1820.
            </item>
            <item xml:id="i-KEeYm2qgAw2jypRZnifxGz">
              Riksdagen tillkännager för regeringen som sin mening vad som
              anförs i motionen om att integrera ett genusperspektiv i all fredsfrämjande
              verksamhet.
            </item>
            <item xml:id="i-FT8kj6WwaTReAw3Zsq6VMa">
              Riksdagen tillkännager för regeringen som sin mening vad som
              anförs i motionen om att Sverige bör stödja den rekommendation
              som lämnades till FN:s säkerhetsråd hösten 2002 om att inrätta
              en internationell kommission som ska arbeta mot våld mot kvinnor.
            </item>
            <item xml:id="i-L4Q5o8qzDghD6cX5FUgY5E">
              Riksdagen tillkännager för regeringen som sin mening vad som
              anförs i motionen om att våldtagna kvinnor som blir utfrusna från
              samhället bör kunna få status som flyktingar precis som människor
              som förföljs för sin tro, politiska åsikt eller sexuella läggning.
            </item>
            <item xml:id="i-9iooZccAZEtb4rPFqcSaB7">
              Riksdagen tillkännager för regeringen som sin mening vad som
              anförs i motionen om att Sverige bör arbeta för att systematiskt
              våldtagna kvinnor ska kunna kräva skadestånd av den stat som beordrat
              eller underlåtit att avstyra sådana övergrepp.
            </item>
            <item xml:id="i-TCFTy7uQvjSCJ99pzhfsBj">
              Riksdagen tillkännager för regeringen som sin mening vad som
              anförs i motionen om att Sverige i alla internationella insatser
              bör erbjuda stöd och rehabilitering på plats åt våldtagna kvinnor.
            </item>
            <item xml:id="i-X6KzfaaoqfXmk9zA8ojxMt">
              Riksdagen tillkännager för regeringen som sin mening vad som
              anförs i motionen om att Sverige bör arbeta för att fler kvinnor
              ska finnas med i Sveriges internationella styrkor. 1
            </item>
            <item xml:id="i-oNa35f6iLb4wfGMz8YGmY">
              Riksdagen tillkännager för regeringen som sin mening vad som
              anförs i motionen om att genusfrågor bör få ett större utrymme
              i utbildningen av insatsstyrkorna. 1
            </item>
          </list>
          <p xml:id="i-MzrnXCYmGoRKJDDr8nKcye">
            1 Yrkandena 7 och 8 hänvisade till FöU.
          </p>
        </div>
        <div type="motContent">
          <head type="h1" xml:id="i-2ySEAuT41v1RXbQbREXoY8">
            Motivering
          </head>
          <p xml:id="i-Ri2FcG2jRmqtGdLm4Krb2T">
            Kriget är inte över med den sista kulan. För de många kvinnor
            som våldtas i kriget fortsätter helvetet, för många hela livet
            ut. Våldtäkt används allt oftare systematiskt som ett vapen i
            kris- och krigsdrabbade områden. Inte bara den drabbade kvinnan
            utan också hela hennes omgivning blir offer för de ofta bestialiska
            övergreppen. En av de allvarligaste formerna av våld mot kvinnor
            är sexuellt våld, där våldtäkt är den grövsta formen.
          </p>
          <head type="h2" xml:id="i-mMCBLjbwWJkjUePt1CWXW">
            Våldtäkt som vapen
          </head>
          <p xml:id="i-AR3RURb7ZWnCVoeRvRyHjB">
            En våldtäkt är antingen den sker i fredstid eller under väpnad
            konflikt en kränkning av kvinnans integritet och mänskliga rättigheter.
            I samhällen där den sociala ordningen bygger på mannen som överordnad
            kvinnan blir angreppen även ett angrepp på mannen, hans kultur
            och på hans förmåga att försvara hem och familj, vilket förväntas
            av honom. Ämnet är känsligt på många sätt; de utsatta kvinnorna
            är oerhört sårbara och vill helst av allt glömma, samtidigt som
            de behöver få upprättelse. Världssamfundet behöver förmedla budskapet
            att vi inte ser mellan fingrarna på dessa krigsförbrytelser. Rättssystemet
            har svårigheter att hantera dessa frågor och beviskedjan är i
            många fall svår.
          </p>
          <p xml:id="i-M5Nh7EgxCNmBTGJzfHqj1b">
            Situationen försvåras också av att samhället i stort och där
            måste tyvärr också Sverige inkluderas skuld- och skambelägger
            kvinnan, offret. Det är som om det i alla fall på något vis är
            hennes eget fel. Uttryck som kvinnor som våldtas får skylla sig
            själva hörs allt för ofta. Skammen är i alla fall hennes. Men
            låt oss slå fast: Att bli våldtagen är inte skamligt för offret,
            bara för förövaren!
          </p>
          <p xml:id="i-6tZP5xj4nvf614wLpZYoso">
            Våldtäkter i krig har först nu kommit att betraktas som ett brott
            mot mänskligheten och är sedan 2002 uppfört som krigsbrott enligt
            Romstadgan för den internationella domstolen i Haag. Nu döms för
            första gången krigsförbrytare för systematisk våldtäkt i krig.
            Brotten begås främst i de inomstatliga konflikterna med avsikt
            att etniskt rensa folkgrupper. Så har skett i forna Jugoslavien
            och i många av de konflikter som plågar Afrika. Första gången
            massvåldtäkter uppmärksammades som vapen var i Bangladesh 1971.
          </p>
          <p xml:id="i-KTddJHJCvcdtSBaZvhgFKr">
            År 2000 antog FN:s säkerhetsråd resolution 1325. Resolutionen
            gav den dåvarande generalsekreteraren Kofi Annan möjlighet att
            göra en studie om kvinnor, fred och säkerhet. Rapporten som presenterades
            under hösten 2002 understryker att kvinnor och flickor betalar
            ett särskilt högt pris för väpnade konflikter och att kvinnor
            ska sättas i centrum för FN:s fredsbevarande aktiviteter. Rapporten
            sätter fokus på nödvändigheten av att kvinnor finns med i det
            fredsskapande arbetet, dvs. beslutsprocessen, fredsförhandlingar,
            nödhjälpsarbete, upprättande av flyktingläger m.m. Kvinnor stöder
            kvinnor och det görs bl.a. med närvaro i områdena.
          </p>
          <p xml:id="i-LxHrRpJP6gGwGZ3EPQtVLH">
            Krigets konsekvenser drabbar framför allt civilbefolkningen.
            De flesta flyktingar, närmare bestämt 70 %, är kvinnor och barn.
            Systematiska våldtäkter är idag en krigföringsmetod. Satt i system
            utnyttjar man kvinnors särskilda utsatthet under kriget för att
            etniskt rensa områden och förnedra individen. Våldtäkterna har
            en långtgående verkan på samhället och dess återuppbyggnad. Hur
            läker man såren i ett samhälle där flickor och kvinnor kränkts
            i sitt människovärde och är både fysiskt och psykiskt märkta för
            livet av sina upplevelser? Hur påverkar det samhällen där pojkar
            växer upp med minnen av att ha tvingats se på när våldtäkterna
            utförts på deras syskon och mamma? Inte sällan förskjuts de våldtagna
            kvinnorna av sina familjer, särskilt om de blivit gravida av sina
            förgripare.
          </p>
          <p xml:id="i-3xSn1Uo3bAQX1W97PEhBZR">
            För att något beskriva hur våldföringen fungerar ges här några
            exempel: Under kriget på Balkan inrättades särskilda våldtäktsläger
            på olika ställen i Bosnien där kvinnorna under dagarna lagade
            mat, städade etc. för att under nätterna våldtas och t.o.m. mördas.
            I förhör med kvinnorna har senare kunnat beläggas att massvåldtäkter
            användes som vapen och var beordrade. I Kongo går milisen från
            hus till hus, våldtar alla av kvinnokön, en del kvinnor förs bort
            för att våldtas även av andra. Från kriget i Bosnien rapporterades
            om 50 000 våldtäkter. Från Kirgizistan kan man ta upp de våldtäkter
            som begicks under Junihändelserna 2010. De har kommenterats av
            Kyrgyzstan Inquiry Commission (KIC) som leddes av Dr. Kimmo Kiljunen,
            som särskild representant för OSCE (Organization for Security
            and Co-operation in Europe) i Centralasien och på uppdrag av landets
            dåvarande president:
          </p>
          <p xml:id="i-UWhfruQKVg8tXuvGXu6J3f">
            Det sexuella och könsbaserade våldet som utfördes under händelserna
            förblir underrapporterat och i mycket stor utsträckning inte alls
            erkänt av myndigheterna.
          </p>
          <p xml:id="i-VUfFisk9swvyzn7DtVTj5y">
            I de få polisanmälda fallen har myndigheterna agerat olämpligt
            och obstruerande. KIC rapporterar om gängvåldtäkter. Flera sådana
            ägde rum i hemmen inför offrens familjer. Några kvinnor brändes
            till döds av gärningsmännen efter våldtäkterna.
          </p>
          <p xml:id="i-5DLyfCeTG1SDw2pVs66xyv">
            FN:s siffra från Rwanda är uppe i en halv miljon våldtäkter.
            Det är alldeles för lätt för oss i vår kultur att stanna vid att
            se våldtäkter mer som isolerade brott mot enskilda personer än
            att inse och förstå vidden av systematiserade våldtäkter för kris-
            och krigsdrabbade områden. Det är ett ohyggligt, effektivt vapen
            som söndertrasar hela samhällen och påverkar nationers återuppbyggnad.
            Våldtäkterna är att hela samhällen och kulturer våldtas.
          </p>
          <p xml:id="i-4WPfkZiVZsh5pCDaW8eL3X">
            Myndigheten för samhällsskydd och beredskap (MSB) konstaterar
            att i dagsläget pågår samma systematiska förtryck av kvinnor och
            flickor i bl.a. Uganda, Sudan och Demokratiska republiken Kongo.
            Enligt en studie från maj 2011, och som bygger på insamlad data
            från 2007, är det sexuella våldet i Kongo värre än vad de flesta,
            däribland FN, tidigare redovisat. Nästan femtio kvinnor i fertil
            ålder våldtas varje timme. Mellan åren 2006 och 2007 våldtogs
            400 000 kvinnor i det konflikthärjade landet.
          </p>
          <p xml:id="i-TbXNQREKH2o9mZ1pxGJjT9">
            Kvinnor i flyktingläger är särskilt utsätta för våldtäkt och
            övergrepp, visar flera studier. Ofta äger de rum då kvinnor lämnar
            flyktinglägren för att söka efter vatten och ved till hushållet.
            Detta fenomen är så vanligt förekommande att det till och med
            fått ett eget begrepp, firewood rape.
          </p>
          <p xml:id="i-4hyp7KezQhmhTBB9rqwaSc">
            Enligt en rapport från UNHCR (FN:s flyktingkommissariat) valde
            många kvinnor att tiga om de sexuella övergrepp och våldtäkter
            som de blivit utsatta för utanför de sudanesiska flyktinglägren
            i norra Tchad. Även då det kunde vara säkrare att bli eskorterade
            av män utanför flyktinglägren valde kvinnorna ofta att gå ensamma.
            Då det var så tabu och skuldbelagt att bli våldtagen ville de
            inte att det skulle finnas några vittnen. Allt enligt uppgifter
            från MSB.
          </p>
          <p xml:id="i-DdeMH2LorMMXzbDPuE9syP">
            Alltjämt finns svårigheten med attityderna kring dessa brott.
            Kvinnorna som utsätts har svårt att framträda. De har traumatiska
            upplevelser, många kan vara förskjutna från sina hem, de har ingen
            ekonomisk eller social möjlighet att starta ett nytt liv, de är
            märkta för livet. För kvinnor som lever i patriarkala kulturer
            kan ett vittnesmål vara detsamma som att sätta sig på de anklagades
            bänk. Detta innebär också svårigheter att få fram vittnesmål.
            Så länge vittnesmål saknas kommer ingen att kunna dömas för dessa
            brott.
          </p>
          <p xml:id="i-YWrjb7pu98Bkaje8MAjdWi">
            I ett krigshärjat samhälle är förutsättningarna för att kunna
            hantera de hälsomässiga konsekvenserna mycket begränsade. Sverige
            och svenska medborgare stöder på många olika sätt fredsprocesserna
            i olika konfliktområden, men programmen har inriktningen barn
            och utbildning, mat och sjukvård, och det saknas ett större grepp
            om de nödvändiga programmen för att stödja kvinnorna i återupprättandet
            av deras liv. Det har också stor påverkan på återuppbyggnaden
            av nationen. I Kvinna till kvinnas rapport War is not over with
            the last bullet redovisas att 96 % av kvinnorna känner att de
            är utlämnade av sina regeringar och får ingen hjälp att hantera
            sina problem efter kriget.
          </p>
          <head type="h2" xml:id="i-7QLQcamXAE7o4nuyrcBLRS">
            Genusperspektivet i FN
          </head>
          <p xml:id="i-3ggH34kBPcQfmLeydmqr4P">
            FN:s säkerhetsråd antog år 2000 resolution 1325, i vilken slås
            fast att genusperspektivet ska beaktas i all fredsfrämjande verksamhet.
            Bland annat diskuteras möjligheten att integrera ett genusperspektiv
            i mandaten för de fredsbevarande operationerna, att tillsätta
            en genusrådgivare inom DPKO och att etablera genuskontor i fältmissionerna.
            Ansträngningar görs nu för att engagera kvinnor i den fredsfrämjande
            och samhällsbyggande verksamheten på alla nivåer. En grundförutsättning
            för att lyckas med återuppbyggnaden av det civila samhället är
            att även kvinnor är delaktiga i processen.
          </p>
          <p xml:id="i-5rrm84snARhwjCpgeRWmC1">
            Margot Wallström blev i januari 2010 utnämnd av generalsekreterare
            Ban Ki Moon till FN:s första särskilda representant att genomföra
            FN-resolutionen 1820 om sexuellt våld i krigsdrabbade områden.
            När Wallström den 14 oktober samma år återrapporterade till säkerhetsrådet
            rörande sitt uppdrag i Kongo-Kinshasa framförde hon skarp kritik
            och anklagade regeringstrupperna FARDC för att systematiskt ha
            våldtagit hundratals personer i Walikaleregionen.
          </p>
          <p xml:id="i-CxzzLDLpuaoKM9fQNiwjUW">
            I Europaparlamentets resolution om kvinnors deltagande i fredlig
            lösning av konflikter (2000/2025 [INI]) är utgångspunkten att
            alla analyser och politiska åtgärder rörande konflikter hittills
            har varit könsrollsblinda. Politiker, beslutsfattare och experter
            har antagit att könsrollsfrågor inte varit relevanta för detta
            politikområde. Kvinnor förekommer sällan i officiella initiativ
            som syftar till att lösa konflikter och deltar i allmänhet inte
            vid beslut om prioriteringar i fredsprocesser. I parlamentets
            resolution föreslås därför bl.a. att en genusanalys ska utgöra
            ett automatiskt inslag i planeringen och i genomförandet av externa
            interventioner i konfliktsituationer och i återuppbyggnaden efter
            konflikter. Detta skulle säkerställa att kvinnor, som ofta har
            en central roll i återuppbyggnaden av krigshärjade samhällen,
            inte marginaliseras ytterligare vid interventioner.
          </p>
          <p xml:id="i-411mxDQdvmz1pAccM6xXyw">
            Jag initierade en hearing i riksdagen hösten 2011 tillsammans
            med Margot Wallström och Sveriges ÖB Sverker Göransson som handlade
            om dessa frågor med stor uppslutning och engagemang från såväl
            panel som åhörare. I Sverige finns både kunskap och engagemang
            att vara ledande i att driva dessa viktiga frågor.
          </p>
          <head type="h2" xml:id="i-KhUjXvEWpKemm9tXD7XZT2">
            Fler kvinnor i internationell tjänst
          </head>
          <p xml:id="i-AnxRrRpBqnuKKQrP3LxFim">
            De positiva effekterna av kvinnors ledarskap och kvinnors deltagande
            i fredsbevarande styrkor manar enligt betänkandet till ökad nominering
            och rekrytering av kvinnor till internationella diplomatiska befattningar
            inom området fred och säkerhet. Kvinnor i den fredsbevarande styrkan
            kan utgöra en förebild för kvinnor i konfliktområden och inspirera
            till deltagande i återuppbyggnad, i synnerhet demokratiuppbyggnad
            och ekonomisk utveckling. Närvaron av kvinnor i den fredsbevarande
            styrkan i Sydafrika lyfts fram som ett exempel och som avgörande
            orsak till kvinnors ökade politiska deltagande.
          </p>
          <head type="h2" xml:id="i-PRxS2LwpE6Qv6QVS3tgBd1">
            Vad kan vi i Sverige göra?
          </head>
          <p xml:id="i-BRTM9tmLG9VN9MtuqaKmMx">
            Världens kvinnor och män måste gemensamt ta avstånd ifrån de
            avskyvärda krigsförbrytelser som riktas mot civila kvinnor och
            flickor i krig runtom i världen. Resolution 1325 och 1820 får
            inte bli enbart en läpparnas bekännelse. Därför måste vi verka
            för ett antal konkreta åtgärder.
          </p>
          <p xml:id="i-MBA7CrjEgn8fP5Srh1K2Sg">
            Vi måste öka de svenska insatserna för att sätta press på att
            regeringar lever upp till det skydd för kvinnor och barn i krig
            som FN:s resolution 1325 ställer krav på samt att länder i enlighet
            med resolutionen ger kvinnorna en större plats i återuppbyggnadsarbetet
            efter ett krig.
          </p>
          <p xml:id="i-C5uu2x8UzEy46GVL74r3ia">
            Den uppföljande rapport som bl.a. Elisabeth Rehn lade fram till
            FN:s säkerhetsråd hösten 2002, där man kräver inrättandet av en
            ny internationell kommission mot våld mot kvinnor, måste få Sveriges
            stöd.
          </p>
          <p xml:id="i-UvGAD54A7Wnk6VSyPPvCxw">
            Då våldtagna kvinnor ofta blir utfrusna från samhället bör de
            kunna få status som flyktingar precis som människor som förföljs
            för sin tro, politiska åsikt eller sexuella läggning.
          </p>
          <p xml:id="i-WQc2xpM8bxVt5wRSAT7Y1N">
            Om det kan bevisas att våldtäkter begåtts systematiskt som en
            del av krigföringen bör våldtagna kvinnor också kunna få skadestånd
            från den krigförande staten. Sverige bör i alla internationella
            insatser erbjuda stöd och rehabilitering åt våldtagna kvinnor.
            Sverige bör också arbeta för att fler kvinnor ska finnas med i
            de internationella insatsstyrkor vi skickar.
          </p>
          <p xml:id="i-Bmv2PmCszYdv6cqKHhWz4o">
            Utbildningen av dem som ska iväg bör också förbättras ytterligare
            när det gäller respekten för kvinnor och förståelsen för vad kvinnor
            och barn kan råka ut för. Att köpa sexuella tjänster är förbjudet
            i svensk lag. Det måste vara en viktig uppgift att se till att
            de svenska soldater som deltar i internationell tjänst får en
            gedigen information även inom detta område.
          </p>
          <p xml:id="i-XoPyExTyrvz89nYDUU1mUq">
            Sverige har varit ledande och ska fortsätta vara ledande när
            det gäller avståndstagande och åtgärder mot våld mot kvinnor och
            flickor i krig. Därmed måste det också avsättas erforderliga resurser
            så att detta kan ske. Skall man få förändring till stånd måste
            man satsa både tid, pengar och engagemang.
          </p>
        </div>
        <div type="motSignatures">
          <list>
            <item xml:id="i-6iwVRYScwvnyw1S7wvMyNi">
              Eva Flyborg (FP)
            </item>
          </list>
        </div>
      </div>
    </body>
  </text>
</TEI>
