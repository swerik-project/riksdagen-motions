<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201819-CU-00758">
  <teiHeader>
    <fileDesc>
      <titleStmt>
        <title>Vårdnad och umgänge</title>
        <author corresp="i-FqirGpgVadzcvH1i4Q2RHU">av Jon Thorbjörnson m.fl. (V)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2018/19:758 av Jon Thorbjörnson m.fl. (V)</title>
          <idno type="rdwebb">H602758</idno>
          <rs type="number">758</rs>
          <orgName type="comitteeAbbreviation">CU</orgName>
          <ref type="dokument_url_text">http://data.riksdagen.se/dokument/H602758/text</ref>
          <ref type="dokument_url_html">http://data.riksdagen.se/dokument/H602758</ref>
          <ref type="dokumentstatus_url_xml">http://data.riksdagen.se/dokumentstatus/H602758</ref>
          <ref type="docx">http://data.riksdagen.se/fil/E643AE83-D587-45DF-A882-F1EE1BFB8D58</ref>
          <ref type="pdf">http://data.riksdagen.se/fil/B8450B6A-4CA1-4642-9B95-91E806C31C57</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-FqirGpgVadzcvH1i4Q2RHU</idno>
            <name>Jon Thorbjörnson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-Xte2hVf6qgEgJA6sWB1cDH</idno>
            <name>Momodou Malcolm Jallow</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-3SiHjpmKqDX1ahURx9ZWt3</idno>
            <name>Maj Karlsson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-9XTMNkDLu5u66FsWiwysh1</idno>
            <name>Karin Rågsjö</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-B4hV7rgBZqLtXzSvZhQHbo</idno>
            <name>Mia Sydow Mölleby</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-G9GHaoV5TJoYjtjUJ6EXYj</idno>
            <name>Jessica Thunander</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-EgXqeVnPhVAxu5tLpK9F8M</idno>
            <name>Vasiliki Tsouplaki</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-PAfMpaW8KP2UfRTBpXARTc</idno>
            <name>Linda Westerlund Snecker</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-3YXCipudYA4N8ZNFk2PrxQ</idno>
            <name>Jessica Wetterling</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-9FvavUrxoYao4aaAStziC5" type="signed"/>
        <correspContext corresp="i-9FvavUrxoYao4aaAStziC5">
          <note type="signatory" corresp="i-FqirGpgVadzcvH1i4Q2RHU"/>
          <note type="signatory" corresp="i-Xte2hVf6qgEgJA6sWB1cDH"/>
          <note type="signatory" corresp="i-3SiHjpmKqDX1ahURx9ZWt3"/>
          <note type="signatory" corresp="i-9XTMNkDLu5u66FsWiwysh1"/>
          <note type="signatory" corresp="i-B4hV7rgBZqLtXzSvZhQHbo"/>
          <note type="signatory" corresp="i-G9GHaoV5TJoYjtjUJ6EXYj"/>
          <note type="signatory" corresp="i-EgXqeVnPhVAxu5tLpK9F8M"/>
          <note type="signatory" corresp="i-PAfMpaW8KP2UfRTBpXARTc"/>
          <note type="signatory" corresp="i-3YXCipudYA4N8ZNFk2PrxQ"/>
        </correspContext>
        <correspAction xml:id="i-M5k4wrUfSMxkNsjZW3fB7Q" type="submitted">
          <date when="2018-11-23"/>
          <time when="14:48:46"/>
        </correspAction>
        <correspAction xml:id="i-7NxoDZgAaqRrFGso2W9uok" type="reviewed">
          <date when="2018-11-26"/>
          <time when="09:02:27"/>
        </correspAction>
        <correspAction xml:id="i-FMWGUGhHSBX16sLthDYdsW" type="referred">
          <date when="2018-12-05"/>
        </correspAction>
        <correspAction xml:id="i-7gXMMPzKmRTTFBVtWhqQwS" type="assigned">
          <date when="2019-06-18"/>
          <time when="14:22:21"/>
        </correspAction>
        <correspContext corresp="i-7gXMMPzKmRTTFBVtWhqQwS">
          <ref type="assignedTo">Civilutskottet</ref>
        </correspContext>
        <correspAction xml:id="i-WLtcTaAxhPZHAgxCVJym7L" type="behandlas_i"/>
        <correspContext corresp="i-WLtcTaAxhPZHAgxCVJym7L">
          <ref type="uppgift">2018/19:JuU12</ref>
          <ref type="ref_dok_id">H601JuU12</ref>
          <ref type="ref_dok_typ">bet</ref>
          <ref type="ref_dok_rm">2018/19</ref>
          <ref type="ref_dok_bet">JuU12</ref>
          <ref type="ref_dok_titel">Processrättsliga frågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-VdkdgoGACHhyaNp9kFJZSk" type="behandlas_i"/>
        <correspContext corresp="i-VdkdgoGACHhyaNp9kFJZSk">
          <ref type="uppgift">2018/19:CU7</ref>
          <ref type="ref_dok_id">H601CU7</ref>
          <ref type="ref_dok_typ">bet</ref>
          <ref type="ref_dok_rm">2018/19</ref>
          <ref type="ref_dok_bet">CU7</ref>
          <ref type="ref_dok_titel">Familjerätt</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-Kz799VSq51mmTtpQhPA1KW" type="behandlas_i"/>
        <correspContext corresp="i-Kz799VSq51mmTtpQhPA1KW">
          <ref type="uppgift">2018/19:SoU9</ref>
          <ref type="ref_dok_id">H601SoU9</ref>
          <ref type="ref_dok_typ">bet</ref>
          <ref type="ref_dok_rm">2018/19</ref>
          <ref type="ref_dok_bet">SoU9</ref>
          <ref type="ref_dok_titel">Socialtjänst- och barnfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div xml:id="i-LK7xN8A2T7SeQryToxgpsU" type="motHeader">
        <div xml:id="i-8SiJd6NFR7oAHveMhcTADV" type="motTitle">
          Motion till riksdagen 2018/19:758 av Jon Thorbjörnson m.fl. (V)
          Vårdnad och umgänge
        </div>
      </div>
      <div xml:id="i-WN9JpaFjEE71pmWMWCGXoY" type="motBody">
        <div xml:id="i-AWUDNTWBP5T6abQwiLnBPq" type="motProposal" subtype="förslag">
          <head xml:id="i-5jtrTGdLvL5SSPBFSK91nW">
            1 Förslag till riksdagsbeslut
          </head>
          <list xml:id="i-LpPcBybyMPYLR41h5y8ukW" style="ol">
            <item xml:id="i-59yBpy4HmyScXEFr4QyZUp">
              Riksdagen ställer sig bakom det som anförs i motionen om att
              regeringen bör göra en översyn av hur vårdnadsreglerna tillämpas
              i praktiken och tillkännager detta för regeringen.
            </item>
            <item xml:id="i-Rb4BKuJcc6CX2ddUuyuF6h">
              Riksdagen ställer sig bakom det som anförs i motionen om att
              regeringen snarast bör tillsätta en utredning med uppdrag att
              se över hur socialtjänstens utredningar i mål om vårdnad, boende
              och umgänge ska kunna kvalitetssäkras och tillkännager detta för
              regeringen.
            </item>
            <item xml:id="i-W259117ciGWWMbkVyS4aSK">
              Riksdagen ställer sig bakom det som anförs i motionen om att
              regeringen bör återkomma med förslag till ändring i lagstiftning
              som innebär att de domare som ska döma i mål om vårdnad, boende
              och umgänge ska ha förvärvat en särskild barnkompetens och tillkännager
              detta för regeringen.
            </item>
            <item xml:id="i-MJcjAkkVLPY524j8G6kQTs">
              Riksdagen ställer sig bakom det som anförs i motionen om att
              regeringen bör återkomma med förslag till ändring i lagstiftning
              som innebär att det blir obligatoriskt för domstolar att upprätta
              särskilda barnprotokoll i mål om vårdnad, boende och umgänge och
              tillkännager detta för regeringen.
            </item>
            <item xml:id="i-Ny1uTeVagF7FxGbKGyDQQV">
              Riksdagen ställer sig bakom det som anförs i motionen om att
              regeringen ska återkomma till riksdagen med lagförslag som innebär
              att varje barn får rätt till ett eget juridiskt biträde i alla
              mål om vårdnad, boende och umgänge och tillkännager detta för
              regeringen.
            </item>
            <item xml:id="i-F3Uuy1A5mxjPBdNueuRb4t">
              Riksdagen ställer sig bakom det som anförs i motionen om att
              regeringen snarast bör återkomma med förslag om en lagändring
              som innebär att en av vårdnadshavarna efter domstolsbeslut kan
              få självständig bestämmanderätt när det gäller ett barns tillgång
              till hälso- och sjukvård, tandvård och stöd enligt SoL och LSS
              samt när det gäller barnets skolgång och skolbarnomsorg och tillkännager
              detta för regeringen.
            </item>
            <item xml:id="i-FfPrXXwi2PWLxiMzS9pKPB">
              Riksdagen ställer sig bakom det som anförs i motionen om att
              regeringen bör presentera förslag till lagändring som förtydligar
              att hämtning med polis vid verkställighet av beslut om vårdnad,
              boende eller umgänge inte får ske annat än om det råder uppenbar
              fara för barnet och tillkännager detta för regeringen.
            </item>
            <item xml:id="i-DHj3gZSBaf6LjjHnuEGwAT">
              Riksdagen ställer sig bakom det som anförs i motionen om att
              regeringen bör återkomma med förslag till ändring i lagstiftningen
              som ger Barnombudsmannen (BO) befogenhet att granska och uttala
              sig om huruvida principen om barnets bästa tillgodosetts i enskilda
              ärenden om vårdnad, boende och umgänge och tillkännager detta
              för regeringen.
            </item>
            <item xml:id="i-NAvvaWD64dTUMiHfjtSMRi">
              Riksdagen ställer sig bakom det som anförs i motionen om att
              regeringen bör tillsätta en utredning i syfte att ändra reglerna
              i föräldrabalken (FB) så att det blir möjligt för ett barn att
              ha flera vårdnadshavare och tillkännager detta för regeringen.
            </item>
          </list>
        </div>
        <div xml:id="i-FEnzzJXt2tHgAe1Fd4WXWr" type="motContent">
          <head xml:id="i-FhfdEbZSZE9TRiXP6mrNbK" type="h1">
            2 Inledning
          </head>
          <p xml:id="i-S8J75n7iSXcaAzw66s73MJ">
            I Sverige finns en stor politisk enighet om att barns villkor
            och barnens bästa ska komma i första rummet. Att barn har samma
            människovärde som vuxna men samtidigt behöver särskilt stöd och
            skydd ställer de flesta upp på. Det råder i retoriken även enighet
            om att barn ska kunna växa upp i trygghet, utvecklas och förverkliga
            sina drömmar. Ändå finns det barn som far illa i Sverige. Det
            räcker alltså inte med politisk enighet kring de stora konventionerna
            och det räcker inte med lagar. Det handlar också om prioriteringar
            av de ekonomiska resurserna, om information och kunskapsspridning,
            om viljan och förmågan att lyssna på barnen och tillerkänna dem
            inflytande, om att frågan om barnens rättigheter finns högt på
            den politiska dagordningen och ständigt debatteras och synliggörs.
          </p>
          <head xml:id="i-EHXv4ZxRv9HArzGiMjRsKL" type="h1">
            3 Utvärdering av vårdnadsreglerna
          </head>
          <p xml:id="i-CJJ4L6CFUw6VFPZTmyaUAC">
            I juli 2006 trädde dagens regler om vårdnad, boende och umgänge
            i kraft. När lag­ändringen gjordes syftade den framför allt till
            att stärka barnperspektivet i föräldra­balken (FB). Risken för
            att barnet far illa lyftes fram och den s.k. riskbedömning som
            domstol och socialtjänst ska göra betonades ytterligare.
          </p>
          <p xml:id="i-7X2xocpvA5tUc5ANP5WuD8">
            Av förarbetena (prop. 2005/06:99) framgår att om en förälder
            utsätter barnet eller någon annan i familjen för övergrepp är
            det i princip bäst för barnet att den föräldern inte får del i
            vårdnaden (prop. 2005/06:99 s. 42, s. 51). Socialtjänst och domstol
            ska ta hänsyn till barnets vilja i alla frågor som rör vårdnad,
            boende och umgänge samt verkställighet av beslut. Då barnets vilja
            inte knutits till en bestämd åldersgräns ökar möjligheterna att
            beakta även mindre barns vilja (prop. 2005/06:99 s. 45, s. 83).
          </p>
          <p xml:id="i-QKwijoVpQ2GWugF77TsSHC">
            Domstolen ska verka för att föräldrarna når en samförståndslösning
            men av motiven till 42 kap. 17 § rättegångsbalken framgår att
            domstolen ska vara försiktig med att verka för eller acceptera
            en samförståndslösning i de fall där den ena föräldern gjort sig
            skyldig till våld eller övergrepp mot den andra föräldern, barnet
            eller något syskon till barnet (prop. 2005/06:99 s. 104).
          </p>
          <p xml:id="i-VbTCpTTVWSeCe82QM4Ra3U">
            Vänsterpartiet deltog i egenskap av samarbetsparti till den dåvarande
            socialdemokratiska regeringen i arbetet med de nya vårdnadsreglerna.
            Vi fick igenom en rad förändringar, framför allt skarpa skrivningar
            i förarbetena till lagen, som syftar till förbättringar och stärkt
            skydd för de barn vars föräldrar tvistar om vårdnad, boende och
            umgänge. Vi har speciellt fokuserat vårt arbete på att de barn
            som utsätts för övergrepp eller annat våld av en förälder måste
            tas på allvar av socialtjänst och domstol.
          </p>
          <p xml:id="i-XDN1Aq43smvLirG5bjD3oR">
            För att kunna avgöra om lagändringarna fått avsedd effekt bör
            domstolarnas och socialtjänstens tillämpning av de nya vårdnadsreglerna
            utvärderas fortlöpande. Detta är nödvändigt för att kunna ta ställning
            till om lagstiftarens intention med ändringarna fullföljs, dvs.
            att det enskilda barnets bästa ska tillgodoses i domar och beslut
            om vårdnad, boende och umgänge.
          </p>
          <p xml:id="i-KmjsmGkT4Trphswjmibk3k">
            Trots ändringarna i vårdnadslagstiftningen har vi tyvärr sett
            exempel på att socialtjänst och domstolar inte gör de riskbedömningar
            som krävs för att skydda ett barn som varit utsatt för eller riskerar
            att utsättas för övergrepp. Vidare förekommer det fortfarande
            att barn hämtas med polis för att verkställa beslut om umgänge
            eller vårdnad. De nya vårdnadsreglerna har i skrivande stund varit
            i kraft i över tolv år.
          </p>
          <p xml:id="i-AUtXYPuSg2D7VNLieDHTnT">
            Vänsterpartiet har den gångna mandatperioden fått igenom en satsning
            på 10 miljoner kronor för att öka kompetensen om mäns våld mot
            kvinnor. Tio miljoner kronor per år ska gå till utbildningen för
            poliser, jurister, socionomer och andra yrkesgrupper som möter
            våldsutsatta kvinnor. Pengarna kommer att räcka till väldigt många
            utbildningsinsatser varje år och kan bli ett viktigt verktyg i
            arbetet att få bukt med mäns våld mot kvinnor. Det är en viktig
            signal till utbildningsväsendet och myndigheter att de har stort
            ansvar för att öka sina kunskaper om mäns våld mot kvinnor.
          </p>
          <p xml:id="i-F82EKczJ9w9tQrFmxHusmz">
            2014 tillsattes en utredning med uppgift att utvärdera 2006 års
            vårdnadsreform. Denna utredning resulterade i SOU 2017:6 Se barnet.
            Under remissomgången för utredningen fick den omfattande kritik
            från flera tunga aktörer såsom barnombudsmannen (BO) för att den
            bl.a. inte gjorde någon särskiljning av vårdnadskonflikter med
            och utan våld. Utredningen fick även kritik för att sin titel
            till trots brista i att ha ett barnperspektiv. Utredningen har
            inte heller sett över lagar och regler rörande boende och umgänge
            utan har helt ensidigt fokuserat på vårdnadsfrågorna. Utredningen
            har sedan den kom inte resulterat i några nya lagförslag. Som
            många remissinstanser uttryckt finns det ett stort behov av lagändringar
            inte minst för att stärka barnperspektivet.
          </p>
          <p xml:id="i-NZMcN6FPjFVFHidyLUKoML">
            Regeringen bör därför göra en översyn av hur vårdnadsreglerna
            tillämpas i praktiken. Detta bör riksdagen ställa sig bakom och
            ge regeringen till känna.
          </p>
          <head xml:id="i-QebqAqsHX2MpR7NGrCBSq9" type="h1">
            4 Socialtjänstens vårdnadsutredningar
          </head>
          <p xml:id="i-SdFdKRzdmGyfERsihmVswt">
            Mål om vårdnad, boende och umgänge är indispositiva vilket innebär
            att domstolen har en egen utredningsskyldighet i sådana mål. Enligt
            6 kap. 19 § föräldrabalken (FB) ska domstolen se till att frågor
            om vårdnad, boende och umgänge blir tillbörligt utredda. Innan
            domstolen avgör ett ärende ska socialnämnden ges tillfälle att
            lämna upplysningar. Domstolen får även uppdra åt socialnämnden
            eller annat organ att utse någon som ska verkställa en sådan utredning.
            Rätten får fastställa riktlinjer för utredningen samt se till
            att denna bedrivs skyndsamt. Den som verkställer utredningen ska
            söka klarlägga barnets inställning om det inte är olämpligt.
          </p>
          <p xml:id="i-9jGwbN3eukvmxkx86DkRok">
            Socialtjänstens utredningar om vårdnad, boende och umgänge kommer
            följaktligen i flertalet mål att utgöra underlag för domstolens
            bedömning i det enskilda fallet. Den som verkställer en vårdnadsutredning
            är inte skyldig att lämna en rekommendation till beslut. Vårdnadskommitténs
            granskning av vårdnadsutredningar visar dock att utredaren som
            regel lämnar en rekommendation till beslut i utredningen. Domstolen
            följde utredarens förslag i mer än åtta av tio fall (SOU 2005:43
            s. 249). Utredaren har därför stor makt över domstolens beslut
            och barnets framtida tillvaro. I en ideal situation är utredaren
            väl insatt i barnets situation och förmår att se vad som objektivt
            är bäst för barnet. I en ideal situation förmår utredaren bedriva
            sitt arbete objektivt utan att ta ställning för eller emot den
            ena föräldern. Dessvärre har vi sett alltför många exempel på
            fall som avviker från den önskvärda situationen.
          </p>
          <p xml:id="i-DVGmoxkhVNGoRrYfSqwMZn">
            Därför var det glädjande att SOU 2017:6 Se barnet föreslog att
            det införs en bestämmelse om att barn ska ha rätt att uttrycka
            sina åsikter och sin inställning i frågor om vårdnad, boende och
            umgänge vid samtal med företrädare för socialnämnden även om vårdnadshavarna
            motsätter sig detta.
          </p>
          <p xml:id="i-8a77hGtDYFrSbcmtDSAPAB">
            Även barnombudsmannen (BO) har uttryckt stöd för detta men efterlyser
            tydligare handläggningsstöd för hur socialnämnderna ska genomföra
            samtal med barn utan vårdnadshavares samtycke. I sitt remissvar
            på SOU 2017:6 lyfter barnombudsmannen (BO) även fram att forskning
            visat att barns utsatthet för och upplevelser av våld ofta osynliggörs
            både inom socialtjänsten och domstolarna i frågor om vårdnad,
            boende och umgänge. Kvaliteten på socialtjänstens vårdnadsutredningar
            måste höjas avsevärt. En kvalitetssäkring av utredningarna bör
            ske genom ett medvetet arbete på flera plan samtidigt. Således
            bör socionomutbildningens kurser i utredningsmetodik när det gäller
            barn stärkas. De socialsekreterare som verkställer utredningar
            om vårdnad, boende och umgänge bör delta i fortlöpande vidareutbildning
            på området.
          </p>
          <p xml:id="i-UA3taajyi6TAJxtx9jYnYu">
            Regeringen bör därför snarast tillsätta en utredning med uppdrag
            att se över hur socialtjänstens utredningar i mål om vårdnad,
            boende och umgänge ska kunna kvalitetssäkras. Detta bör riksdagen
            ställa sig bakom och ge regeringen till känna.
          </p>
          <head xml:id="i-AuVLF25EJ3Ykj9hBvfyh6j" type="h1">
            5 Tillsynen över socialtjänsten
          </head>
          <p xml:id="i-51hvwB6ZrZdCztbkXJgN37">
            Det är viktigt att människor har någonstans att vända sig om
            de blivit felbehandlade av myndighetsutövande instanser som socialtjänsten.
            Det är några av de mest utsatta grupperna i samhället som har
            kontakt med socialtjänsten och det är viktigt att det finns en
            fungerande tillsyn. För ett antal år sedan övergick tillsynen
            av socialtjänsten från Socialstyrelsen till Inspektionen för vård
            och omsorg (IVO). Dit kan alla vända sig som har klagomål på såväl
            myndighetsutövningen som enskilda verksamheter. Myndigheten har
            också tillsynsansvar för verksamheter som har t.ex. HVB-hem, äldreboenden,
            missbruksvård m.m.
          </p>
          <p xml:id="i-Nea6Xt3KntnVg4swwHfv6E">
            För barn finns det inte någonstans att vända sig för att klaga.
            En genomlysning som Nätverket för barnkonventionen gjort visar
            att inga klagoinstanser är anpassade för att ett enskilt barn
            ska kunna föra fram klagomål och få stöd i den processen. FN:s
            barnrättskommitté har gett Sverige återkommande kritik kring att
            det inte finns någon tillgänglig instans dit barn och unga själva
            kan vända sig utifrån sina rättigheter i barnkonventionen.
          </p>
          <p xml:id="i-2C1qrV3EPWGEhu1PF4vDXD">
            Antalet klagomål på socialtjänsten till IVO har ökat stadigt
            de senaste åren – sedan 2011 med nära 25 procent. Merparten av
            de anmälningar och klagomål som har kommit till IVO rör socialtjänstens
            myndighetsutövning. Det handlar främst om rättssäkerhet, bemötande
            och dokumentation. 2016 utreddes ca en femtedel av klagomålen.
            Endast ett fåtal av besluten IVO fattar leder till någon åtgärd
            (Tillsynsrapport IVO 2016). De brister som inspektörerna identifierar
            rör ofta konkreta och observerbara aspekter, ofta med koppling
            till frågor om hur dokumentationen sköts. Detta indikerar att
            tillsynen skulle kunna vara ett ännu bättre medel för att kontrollera
            och styra socialtjänstens myndighetsutövande.
          </p>
          <p xml:id="i-KLvnu1SSieTCQp2J8uLBTH">
            Det är viktigt att det finns en väl fungerande tillsyn av socialtjänsten,
            speciellt när socialsekreterare själva vittnar om att de inte
            kan följa lagen p.g.a. bristande resurser. Mer om det går att
            läsa i Vänsterpartiets motion 2017/18:3595 En socialpolitik för
            jämlika levnadsvillkor.
          </p>
          <head xml:id="i-UfSs7vxaqHPZAhAQQrkXz2" type="h1">
            6 Domares barnkompetens
          </head>
          <p xml:id="i-HMCkP1siJChR8Uv7feEenf">
            Bristande kompetens hos domstolar och socialtjänst när det gäller
            barns utveckling kan få förödande konsekvenser för de barn som
            är föremål för föräldrarnas tvist om vårdnad, boende eller umgänge.
          </p>
          <p xml:id="i-6g2GMNz1vwtFVMzQ71fgkK">
            Vänsterpartiet menar att det behövs en särskild barnkompetens
            för de domare som ska döma i familjerättsliga mål. Det är vår
            bestämda uppfattning att ett krav på särskild barnkompetens hos
            domare skulle leda till mer lika tolkningar av principen om barnets
            bästa. För närvarande är det upp till varje domstol att överväga
            frågan om specialisering av domare i syfte att förbättra kompetensen
            i frågor som rör vårdnad, boende och umgänge (prop. 2005/06:99
            s. 68 f.). Domstolsverket arbetar förvisso kontinuerligt med att
            utbilda domare i frågor som rör barn men vi menar att utvecklingen
            på området går för långsamt vilket drabbar enskilda barn.
          </p>
          <p xml:id="i-HSS4zTwG9cDqjagyzcq2kF">
            Vi anser att de tolkningar av barnets bästa som domare gör dessvärre
            ofta strider mot FN:s konvention om barnets rättigheter (se art.
            3, 9 p. 1, 9 p. 3, 12). Vår förhoppning var att ändringarna i
            vårdnadslagstiftningen (prop. 2005/06:99) där riskbedömningen
            betonats skulle leda till färre domar med beslut som strider mot
            barnets bästa. Dessvärre förekommer det fortfarande domslut som
            slår fast att barn ska ha umgänge eller bo med en förälder som
            utsatt eller misstänks ha utsatt barnet för övergrepp.
          </p>
          <p xml:id="i-2AKAfx3wznmXrp6GBbTAj6">
            I förarbetena till ändringarna i föräldrabalken betonas att uppgifter
            om våld som förs fram i ett mål om vårdnad, boende eller umgänge
            alltid måste prövas och att domstolen måste göra en riskbedömning.
          </p>
          <p xml:id="i-MNZXo43QTFPSyrMBrcu8tx">
            I de fall där domstolen kommer fram till att det finns en risk
            för att barnet kommer att fara illa bör detta väga tungt i den
            helhetsbedömning av samtliga omständigheter som ska göras. Om
            en förälder utsätter barnet eller någon annan i familjen för våld,
            trakasserier eller andra kränkningar är det i de allra flesta
            fall bäst för barnet att den föräldern inte får del i vårdnaden.
            Prövningen kan också mynna ut i att något umgänge inte alls bör
            äga rum (prop. 2005/06:99 s. 42).
          </p>
          <p xml:id="i-Wdyhfo7RMHEHLwGDTWHSi6">
            För ett antal år sedan infördes särskilda krav på domare som
            dömer i ungdomsmål. Enligt Vänsterpartiets mening är det även
            motiverat att de domare som dömer i familjerättsliga mål ska ha
            kompetens kring barns utveckling, om barns reaktioner på våld
            och övergrepp som utövats av den ena föräldern mot barnet eller
            den andra föräldern osv. Detta borde vara ett minimikrav för att
            få döma i mål om vårdnad, boende och umgänge eftersom dessa tvister
            ofta är mycket komplexa. Barnombuds­mannen (BO) skriver i sitt
            remissvar på SOU 2017:6 Se barnet att de utbildningar som erbjuds
            domare från Domstolsakademin är frivilliga att delta i. Det är
            därför möjligt för domare att handlägga dessa ärenden utan någon
            specialkompetens inom området. Som utredningen genomgående beskriver
            i sitt betänkande är dessa ärenden komplexa och avvägningar ska
            göras mellan flera olika intressen där barnets bästa ska väga
            mycket tungt. För att kunna bedöma dessa ärenden på bästa sätt
            krävs god kompetens hos domarna om barns behov och utveckling,
            om barns sätt att uttrycka sig, om barns rättigheter och inte
            minst om bedömning och prövning av barnets bästa. Precis som Barnrättighetsutredningen
            konstaterade anser barnombudsmannen (BO) att det finns stora brister
            bland beslutsfattare på alla nivåer, inklusive domare, om hur
            en bedömning och prövning av barnets bästa ska göras. Detta är
            också något som Sverige har fått kritik för från FN:s barnrättskommitté.
            Barnombudsmannen anser därför att det bör vara ett obligatoriskt
            moment under domarutbildningen att genomgå utbildning i hur barnets
            bästa bedöms och prövas, om barns rättigheter, hur barn berättar
            om traumatiska händelser och barns utveckling. För ordinarie domare,
            som redan har genomgått domarutbildningen, bör detta vara obligatoriska
            moment i deras kompetensutveckling.
          </p>
          <p xml:id="i-M6WLTxTFQK6GbACuGxxTq">
            Regeringen bör därför återkomma med förslag till ändring i lagstiftning
            som innebär att de domare som ska döma i mål om vårdnad, boende
            och umgänge ska ha förvärvat en särskild barnkompetens. Detta
            bör riksdagen ställa sig bakom och ge regeringen till känna.
          </p>
          <head xml:id="i-QX7WgHNArpL3zbfeA27jHD" type="h1">
            7 Barnprotokoll
          </head>
          <p xml:id="i-A5PGce7v8eDX17eTP4X2og">
            För att säkerställa att principen om barnets bästa står i fokus
            vid den rättsliga hanteringen av mål eller ärenden om vårdnad,
            boende och umgänge vill Vänsterpartiet att det ska upprättas särskilda
            barnprotokoll som en bilaga till domen där avgörandet motiveras
            utifrån vad som är bäst för barnet.
          </p>
          <p xml:id="i-NhjXYJJEpUuaB8vH31fBhS">
            Den bärande tanken i FN:s barnkonvention är att barnet är en
            fullvärdig människa med egna rättigheter. Enligt vår mening ligger
            ett krav på obligatoriska barnprotokoll helt i linje med ambitionen
            i barnkonventionen. Ett barnprotokoll skulle kunna utformas som
            en bilaga till domen och fungera som en checklista där domaren
            på punkt efter punkt går igenom att det är barnets bästa som legat
            till grund för domstolens ställnings­tagande i en viss fråga och
            inget annat som t.ex. rättvisa mellan föräldrarna. Av check­listan
            kan t.ex. framgå om samtal med barnet har ägt rum, om barnpsykiatrisk
            utredning har genomförts, om personer i barnets närhet har hörts,
            om läkarundersökning har gjorts, om riskbedömning gjorts osv.
            Domstolen bör ge motiveringar till varför vissa krav i checklistan
            inte uppfyllts samt redovisa varje ställningstagande och beslut.
          </p>
          <p xml:id="i-G4tpyBsMm9XjiubtLDKoJD">
            Vänsterpartiets förslag innebär inte att vi vill styra hur domstolarna
            motiverar sina domar utan att vi vill skapa en garanti för att
            det enskilda barnets bästa tas på allvar. Vi menar att obligatoriska
            barnprotokoll kommer att stärka principen om barnets bästa i den
            rättsliga hanteringen. Vidare kan checklistan fungera som ett
            stöd för rättens ledamöter.
          </p>
          <p xml:id="i-4XJsJkzvp4gNfCXGuG77Au">
            Det ska inte som i dag vara möjligt att motivera ett avgörande
            genom att enbart konstatera att ”barnets bästa tillgodosetts”
            eller att resonera kring att ”barnet behöver båda sina föräldrar”
            utan att göra en faktisk riskbedömning. Krav måste ställas på
            att en domstol eller myndighet ska kunna motivera varje beslut
            och ställningstagande i ett avgörande utifrån barnets bästa.
          </p>
          <p xml:id="i-TEvcZ3EQ5pqJZbTrZRCG4r">
            Regeringen bör därför återkomma med förslag till ändring i lagstiftning
            som innebär att det blir obligatoriskt för domstolar att upprätta
            särskilda barnprotokoll i mål om vårdnad, boende och umgänge.
            Detta bör riksdagen ställa sig bakom och ge regeringen till känna.
          </p>
          <head xml:id="i-M16DTB95brCmxagqbPCsDY" type="h1">
            8 Särskilda ombud för barn
          </head>
          <p xml:id="i-4noWZ8hyWAsrJiSXgJdhm7">
            När föräldrarna tvistar om vårdnad, boende eller umgänge i domstol
            företräds de vanligtvis av var sitt ombud. Ofta kommer den rättsliga
            processen att handla om att rättvisa ska skipas mellan föräldrarna
            varpå barnet som egentligen är huvudperson blir osynliggjort.
            För att barnets rätt och principen om barnets bästa verkligen
            ska tas på allvar menar vi att barn bör ha rätt till ett juridiskt
            ombud som är frikopplat från föräldrarna och deras eventuella
            biträden. Ett barnombud skulle ha det enskilda barnets intresse
            för ögonen och skulle kunna utgå enbart ifrån barnets bästa och
            barnets synpunkter i sin argumentation inför rätten.
          </p>
          <p xml:id="i-QczTrPzsPoKucj4sobTvGx">
            Vänsterpartiet anser att varje barn bör ha en klar och uttalad
            rätt att föra fram sina åsikter i samband med tvister om vårdnad,
            boende och umgänge. En ovillkorlig rätt för barn att komma till
            tals i dessa frågor ligger helt i linje med FN:s konvention om
            barnets rättigheter. Vi menar att även små barn har åsikter om
            sin levnadssituation som är värda att tas på allvar.
          </p>
          <p xml:id="i-4uDbRYkAsnFZZA8er9mEFV">
            Vänsterpartiet vill poängtera att anledningen till att tvister
            om vårdnad, boende och umgänge över huvud taget förs till domstol
            är att det finns en underliggande konflikt mellan föräldrarna.
            Om föräldrarna hade kunnat samarbeta i frågor kring barnet hade
            det inte funnits någon tvist. Vidare torde det vara de allra svåraste
            och mest konfliktfyllda fallen som hamnar i rätten och leder till
            en huvudförhandling.
          </p>
          <p xml:id="i-LGXdvEHR1mjiF2N8TYpiVu">
            Ambitionen måste vara att alla barn som är föremål för en process
            om vårdnad, boende eller umgänge ska ha rätt att få sina åsikter
            framförda just för att slippa behandlas som objekt under den rättsliga
            hanteringen. En rätt till ett eget juridiskt biträde gynnar alla
            barn vars föräldrar tvistar om vårdnad, boende eller umgänge och
            i synnerhet de barn som far illa. Vidare skulle ett barnombud
            leda till mer genomtänkta beslut där barnets vilja faktiskt beaktas
            vilket gör att besluten blir lättare att verkställa.
          </p>
          <p xml:id="i-RTz2bfUjmusDLwGP139VZf">
            Enligt Vänsterpartiets uppfattning bör ett barnombud ha dokumenterad
            kompetens i frågor som rör barns utveckling, traumahantering och
            riskbedömning.
          </p>
          <p xml:id="i-Bgtwi9Cu8cGzhK7XBUQWoB">
            Riksdagen tillkännagav i samband med behandlingen av de då nya
            vårdnadsreglerna (se 2005/06: LU 27 s. 36 f., riksdagens protokoll
            2005/06:131) att varje barn bör ha rätt till ett eget juridiskt
            biträde i alla mål om vårdnad, boende och umgänge. Vänsterpartiet
            ansåg att det var glädjande att frågan varit föremål för beredning
            inom Justitiedepartementet (bet. 2006/07:CU8 s. 10). Nu har det
            emellertid gått tolv år utan att regeringen återkommit till riksdagen
            med lagförslag i frågan.
          </p>
          <p xml:id="i-T13a52M2jtDKQ8T6HHsfNc">
            Regeringen bör därför återkomma till riksdagen med lagförslag
            som innebär att varje barn får rätt till ett eget juridiskt biträde
            i alla mål om vårdnad, boende och umgänge. Detta bör riksdagen
            ställa sig bakom och ge regeringen till känna.
          </p>
          <head xml:id="i-Rs1ekgCcBKrwvP3grAyMzi" type="h1">
            9 Bestämmanderätten vid gemensam vårdnad
          </head>
          <p xml:id="i-GDN8KKCLZaoquYhcR69xbi">
            Barnets vårdnadshavare har rätt och skyldighet att bestämma i
            frågor som rör barnet enligt föräldrabalken. Om vårdnaden är gemensam
            ska vårdnadshavarna tillsammans utöva bestämmanderätten (6 kap.
            13 § FB). Huvudregeln om gemensamt beslutsfattande innebär dock
            inte att föräldrarna måste vara eniga i alla frågor.
          </p>
          <p xml:id="i-8zhc2Y8kQQrDtCSahu4hFa">
            När det gäller beslut som tillhör den vardagliga omsorgen är
            det den förälder som barnet vistas hos som fattar besluten (SOU
            2005:43 s. 125 f.). Så länge föräldrarna är överens och kan samarbeta
            om frågor som rör barnet uppstår i regel inga problem med den
            nuvarande lagen. I fall där det finns en djupgående konflikt mellan
            föräldrarna förekommer det dock att den ena vårdnadshavaren vägrar
            medverka till att barnet får vård eller stöd. Bakgrunden kan vara
            att en förälder är orolig över att barnet varit utsatt för någon
            form av övergrepp från den andra föräldern.
          </p>
          <p xml:id="i-3pYeBNTN2TyS3JwoYKNGUE">
            Vänsterpartiet anser att det är orimligt att en vårdnadshavare
            på detta sätt ska kunna blockera barnets tillgång till t.ex. läkarundersökning
            eller psykologkontakt. Om det skulle visa sig att barnet inte
            har något behov av behandling kommer vårdgivaren att göra den
            bedömningen varför det inte finns någon anledning att tro att
            ett barn skulle bli utsatt för vård som det inte har behov av.
            Vårdnadskommittén anför i sitt betänkande att reglerna om bestämmanderätten
            vid gemensam vårdnad inte bör ändras men att barnet måste ges
            möjlighet att få tillgång till hälso- och sjukvård och andra stödinsatser
            även om en vårdnadshavare motsätter sig detta.
          </p>
          <p xml:id="i-6NuCjU3CPkKnUjn3YHtqX6">
            Vårdnadskommittén hade dock inte möjlighet att närmare undersöka
            förutsättningarna för en sådan ändring (SOU 2005:43 s. 135). Till
            följd av att utredningsunderlag saknades behandlades inte frågan
            inom ramen för lagstiftningsärendet om nya vårdnadsregler (prop.
            2005/06:99 s. 52). Dock har frågan utretts och ett förslag presenterats
            i juli 2007 i utredningen om beslutanderätten vid gemensam vårdnad
            (SOU 2007:52).
          </p>
          <p xml:id="i-LGFUSt6YhFCRzmc4Td1rfg">
            I utredningen (SOU 2007:52) föreslås att en av vårdnadshavarna
            ska kunna ges självständig beslutanderätt i vissa frågor som rör
            barnet. Tanken är att en domstol ska kunna ge den ena vårdnadshavaren
            en vidgad rätt att fatta beslut på egen hand när det gäller ett
            visst ämnesområde som ligger utanför ramen för den dagliga omsorgen
            om barnet (SOU 2007:52 s. 104). De områden som är aktuella är
            barnets tillgång till hälso- och sjukvård samt tandvård, barnets
            tillgång till insatser enligt socialtjänstlagen (SoL) och lagen
            om stöd och service till vissa funktionshindrade (LSS) samt förskole-
            och skolverksamhet och skolbarnomsorg (SOU 2007:52 s. 110). Den
            dåvarande regeringen valde att inte lägga fram något sådant förslag
            i propositionen (prop. 2009/10:192 s. 20).
          </p>
          <p xml:id="i-25wcqyij6kXaEvfK9bCmLk">
            Vänsterpartiet anser i likhet med utredaren att ett barn måste
            kunna få tillgång till hälso- och sjukvård och annan behandling
            även om båda föräldrarna inte är överens om detta. I de fall där
            konflikten mellan föräldrarna är djupgående, t.ex. till följd
            av att barnet utsatts för övergrepp, anser vi att gemensam vårdnad
            överhuvudtaget inte ska komma i fråga.
          </p>
          <p xml:id="i-LVFYyyeZC6gPRCbYmfuDSx">
            Där lagstiftning som anknyter till hälso- och sjukvårdslagen
            uttryckligen kräver att båda vårdnadshavarna lämnat sitt samtycke
            till en behandling eller ett ingrepp föreslår Vänsterpartiet dock
            ingen ändring.
          </p>
          <p xml:id="i-PCQCYVGzxukQyxf532UvKa">
            Regeringen bör snarast återkomma med förslag om lagändring som
            innebär att en av vårdnadshavarna efter domstolsbeslut kan få
            självständig bestämmanderätt när det gäller ett barns tillgång
            till hälso- och sjukvård, tandvård och stöd enligt SoL och LSS
            samt när det gäller barnets skolgång och skolbarnomsorg. Detta
            bör riksdagen ställa sig bakom och ge regeringen till känna.
          </p>
          <head xml:id="i-VDn44xCNsWUB5D5p4xXZYg" type="h1">
            10 Polishämtning vid verkställighet av beslut
          </head>
          <p xml:id="i-Qf45T7FDiyswqB6Tc7rM1z">
            När det gäller verkställighet av ett avgörande om vårdnad eller
            boende framgår det tydligt i lagens förarbeten att polishämtning
            endast ska kunna användas om barnet riskerar att lida allvarlig
            skada av att vara kvar i den miljö där barnet vistas. Hämtning
            av barn till umgänge ska bara förekomma i rena undantagsfall.
            Enbart det förhållandet att en förälder systematiskt försöker
            sabotera barnets umgänge med den andra föräldern är inte ett tillräckligt
            skäl för att besluta om hämtning (prop. 2005/06:99 s.74 f.).
          </p>
          <p xml:id="i-STPuHMCFgzqrryyJpoJ4Fj">
            Trots att polishämtning ska tillämpas mycket restriktivt förekommer
            det enligt barnombudsmannen (BO) att barn hämtas till umgänge
            vilket de starkt ifrågasätter eftersom det är ett väldigt drastiskt
            ingrepp mot ett barn.
          </p>
          <p xml:id="i-UUC3xye6YeVPUknis6Xo9C">
            Regeringen bör därför presentera förslag till lagändring som
            förtydligar att hämtning med polis vid verkställighet av beslut
            om vårdnad, boende eller umgänge inte får ske annat än om det
            råder uppenbar fara för barnet. Detta bör riksdagen ställa sig
            bakom och ge regeringen till känna.
          </p>
          <head xml:id="i-Nqbd2LKYAiSSR6jCEoPB7U" type="h1">
            11 Ge barnombudsmannen ökade befogenheter
          </head>
          <p xml:id="i-STMpJaCyR3e585UskR18oP">
            Barnombudsmannens (BO) huvuduppgift är att företräda barns och
            ungdomars rättigheter med utgångspunkt i FN:s konvention om barnets
            rättigheter. Myndigheten ska utbilda och informera om barnkonventionen
            men också bevaka hur konventionen efterlevs i samhället. Barnombudsmannen
            fungerar som remissinstans åt regeringen i frågor som rör barn.
          </p>
          <p xml:id="i-FfauvNCVzAE1VXWAPMzV8L">
            En viktig del i Barnombudsmannens arbete är att delta i den allmänna
            debatten, skapa opinion och påverka beslutsfattares och allmänhetens
            förhållningssätt i frågor som rör barn. Barnombudsmannen saknar
            dock befogenhet att utöva tillsyn över andra myndigheter och kan
            inte heller agera i enskilda fall. Trots detta är det många föräldrar
            som hör av sig till Barnombudsmannen i tron att myndigheten är
            den instans som till sist efter att alla andra möjligheter uttömts
            ska kunna granska om principen barnets bästa verkligen efterlevts
            i det enskilda fallet.
          </p>
          <p xml:id="i-Kq4k23ZMTqiUgZMn4t5US6">
            I stället är det till Justitieombudsmannen (JO) som föräldern
            ska vända sig. Justitieombudsmannen har till uppgift att övervaka
            att domstolar och andra myndigheter vid myndighetsutövning följer
            lagar och andra författningar och i övrigt respekterar grundläggande
            fri- och rättigheter samt de mänskliga rättigheterna. I Justitieombudsmannens
            uppdrag ingår därför även att övervaka att myndigheter och domstolar
            avgör alla ärenden och fattar beslut i enlighet med principen
            om barnets bästa. Justitieombudsmannen granskar dock endast brister
            i den formella handläggningen, och anmälningar där barn är berörda
            prioriteras inte, vilket gör att beslut kan dröja upp till ett
            år eller mer.
          </p>
          <p xml:id="i-Ej4AAwZNSUAPqBjXaFd3s8">
            Vänsterpartiet anser att det i mål och ärenden om vårdnad, boende
            och umgänge finns särskilda skäl att ge barnombudsmannen befogenhet
            att granska om ett enskilt fall handlagts i enlighet med principen
            om barnets bästa. Vi kan konstatera att barnets bästa hamnar i
            skymundan även i JO:s uttalanden. Att skapa möjligheter till en
            särskild granskningsordning som fokuserar enbart på principen
            om barnets bästa ger en nödvändig garanti för att barnperspektivet
            i ärenden om vårdnad, boende och umgänge tas på allvar av myndigheter
            och domstolar. Detta förslag ligger helt i linje med barnkonventionens
            intentioner.
          </p>
          <p xml:id="i-Qw2ZctjnWP8MtYvDmkcXQk">
            Regeringen bör därför återkomma med förslag till ändring i lagstiftning
            som ger barnombudsmannen (BO) befogenhet att granska och uttala
            sig om huruvida principen om barnets bästa tillgodosetts i enskilda
            ärenden om vårdnad, boende och umgänge. Detta bör riksdagen ställa
            sig bakom och ge regeringen till känna.
          </p>
          <head xml:id="i-K1AyQm5p1G8FD6L1FqKUuc" type="h1">
            12 Barn med fler än två sociala föräldrar
          </head>
          <p xml:id="i-S7tUAF5TuB6HAMRBuVRAdN">
            Enligt dagens lagstiftning kan ett barn inte ha fler än två juridiska
            vårdnadshavare. Många barn växer dock upp med flera sociala föräldrar.
            Det kan handla om barn vars biologiska föräldrar lever i samkönade
            relationer eller om barn vars biologiska föräldrar separerat.
            Dagens lagstiftning medför att ett barn inte har juridisk rätt
            att träffa en social förälder efter att de vuxna separerat. Detta
            trots att den sociala föräldern kan vara lika viktig för barnet
            som den biologiska föräldern. Vidare har barnet ingen rätt att
            ärva en social förälder.
          </p>
          <p xml:id="i-CL6p8Xh2VSofX1Es3zig1G">
            Ett exempel där ett barn med flera sociala föräldrar har hamnat
            i kläm till följd av luckan i lagstiftningen är den pojke vars
            två lesbiska mammor skrivit ett eget avtal med pojkens pappa om
            att de alla tre skulle ha delat föräldraansvar. Då de biologiska
            föräldrarna hamnat i en konflikt med den icke-biologiska mamman
            visade det sig att det skriftliga avtalet saknade juridisk betydelse.
            Pojken har ingen som helst juridisk rättighet att umgås med sin
            icke-biologiska mor.
          </p>
          <p xml:id="i-VeY6waAmCray1pAewksFRY">
            Vänsterpartiet anser att det är angeläget att alla barn har ett
            juridiskt skydd i lagstiftningen oavsett i vilken typ av familjebildning
            barnet växer upp. Barn kan ha lika starka band till en social
            förälder som till en biologisk förälder.
          </p>
          <p xml:id="i-KEr5w3hdwjiatRXtDz3CBV">
            För att stärka barns rätt till sina föräldrar, biologiska såväl
            som sociala, anser Vänsterpartiet även att barn bör kunna ha fler
            än två vårdnadshavare. Många barn har fler än två föräldrar, och
            det är dags att lagstiftningen nu anpassas till hur verklighetens
            familjer ser ut.
          </p>
          <p xml:id="i-UgmJKFjfxSkGJgpMXxmaz7">
            Regeringen bör därför tillsätta en utredning i syfte att ändra
            reglerna i föräldrabalken (FB) så att det blir möjligt för ett
            barn att ha flera vårdnadshavare. Detta bör riksdagen ställa sig
            bakom och ge regeringen till känna.
          </p>
        </div>
        <div xml:id="i-D8VbyZe11pkhfz7rHVNGbb" type="signatureBlock">
          <list xml:id="i-N3WA9pSpcJ3U5GG3RAJmGC">
            <item xml:id="i-G4NqYcPkxZSi3qz6kSekse" who="i-FqirGpgVadzcvH1i4Q2RHU" type="signature">
              Jon Thorbjörnson (V)
            </item>
            <item xml:id="i-9dAn9o6VrwJ7Jg3tRgQVBN" who="i-Xte2hVf6qgEgJA6sWB1cDH" type="signature">
              Momodou Malcolm Jallow (V)
            </item>
            <item xml:id="i-CGcyxFMyjatFxNy4yQcQQS" who="i-3SiHjpmKqDX1ahURx9ZWt3" type="signature">
              Maj Karlsson (V)
            </item>
            <item xml:id="i-XvXa6jaZFKwgXxwSMT6KoW" who="i-9XTMNkDLu5u66FsWiwysh1" type="signature">
              Karin Rågsjö (V)
            </item>
            <item xml:id="i-W7ULcmnqfpx3iiLReNAx5d" who="i-B4hV7rgBZqLtXzSvZhQHbo" type="signature">
              Mia Sydow Mölleby (V)
            </item>
            <item xml:id="i-L3rwmbyfiPn4zRxCdNd3Af" who="i-G9GHaoV5TJoYjtjUJ6EXYj" type="signature">
              Jessica Thunander (V)
            </item>
            <item xml:id="i-21aUM2DvysubdpqzbgQXX2" who="i-EgXqeVnPhVAxu5tLpK9F8M" type="signature">
              Vasiliki Tsouplaki (V)
            </item>
            <item xml:id="i-3zHUP5Gn3PDTZaeNSr6JqZ" who="i-PAfMpaW8KP2UfRTBpXARTc" type="signature">
              Linda Westerlund Snecker (V)
            </item>
            <item xml:id="i-6LEt8vQLpAXinyq6T2Qmn6" who="i-3YXCipudYA4N8ZNFk2PrxQ" type="signature">
              Jessica Wetterling (V)
            </item>
          </list>
        </div>
      </div>
    </body>
  </text>
</TEI>
