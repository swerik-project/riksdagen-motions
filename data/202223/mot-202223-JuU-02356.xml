<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-202223-JuU-02356">
  <teiHeader>
    <fileDesc>
      <titleStmt>
        <title>med anledning av prop. 2022/23:73 En särskild straffbestämmelse för deltagande i en terroristorganisation</title>
        <author corresp="i-AcrNjdftfgEDKtVYDbE4tQ">av Gudrun Nordborg m.fl. (V)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2022/23:2356 av Gudrun Nordborg m.fl. (V)</title>
          <idno type="rdwebb">HA022356</idno>
          <rs type="number">2356</rs>
          <orgName type="comitteeAbbreviation">JuU</orgName>
          <ref type="dokument_url_text">https://data.riksdagen.se/dokument/HA022356/text</ref>
          <ref type="dokument_url_html">https://data.riksdagen.se/dokument/HA022356</ref>
          <ref type="dokumentstatus_url_xml">https://data.riksdagen.se/dokumentstatus/HA022356</ref>
          <ref type="pdf">https://data.riksdagen.se/fil/23D43D97-8AE8-434D-B219-E0621657B627</ref>
          <ref type="docx">https://data.riksdagen.se/fil/5CB3D9AE-CF0A-4C90-9C9C-29F0CF0E9E83</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-AcrNjdftfgEDKtVYDbE4tQ</idno>
            <name>Gudrun Nordborg</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-S9N4wWD2qfoGM8u1D3QrvL</idno>
            <name>Nadja Awad</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-WEvWjktyzaNccceUjywVYE</idno>
            <name>Frida Tånghag</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-3YXCipudYA4N8ZNFk2PrxQ</idno>
            <name>Jessica Wetterling</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction type="basedOn" xml:id="i-L92eq6gz5J44jcXTAF4NyP"/>
        <correspContext corresp="i-L92eq6gz5J44jcXTAF4NyP">
          <ref>Proposition 2022/23:73</ref>
        </correspContext>
        <correspAction xml:id="i-UypWzTv1ScVSesKwgTpYuU" type="signed"/>
        <correspContext corresp="i-UypWzTv1ScVSesKwgTpYuU">
          <note type="signatory" corresp="i-AcrNjdftfgEDKtVYDbE4tQ"/>
          <note type="signatory" corresp="i-S9N4wWD2qfoGM8u1D3QrvL"/>
          <note type="signatory" corresp="i-WEvWjktyzaNccceUjywVYE"/>
          <note type="signatory" corresp="i-3YXCipudYA4N8ZNFk2PrxQ"/>
        </correspContext>
        <correspAction type="submitted" xml:id="i-KWjcc9xyY5787URPjUFLYE">
          <date when="2023-03-23"/>
          <time when="14:29:08"/>
        </correspAction>
        <correspAction type="reviewed" xml:id="i-F3phgDxBnMgXg8ghencc8X">
          <date when="2023-03-27"/>
          <time when="15:46:20"/>
        </correspAction>
        <correspAction type="dismissed" xml:id="i-96kJrfUPMPQ1JtED4LkfFU">
          <date when="2023-03-28"/>
        </correspAction>
        <correspAction type="referred" xml:id="i-F3fhYRHMV6X17Zp8HfCEec">
          <date when="2023-03-29"/>
        </correspAction>
        <correspAction type="assigned" xml:id="i-RgyVDek3qcU3dpJ9zVcvPc">
          <date when="2023-11-06"/>
          <time when="08:29:39"/>
        </correspAction>
        <correspContext corresp="i-RgyVDek3qcU3dpJ9zVcvPc">
          <ref type="assignedTo">Justitieutskottet</ref>
        </correspContext>
        <correspAction type="behandlas_i" xml:id="i-W112v78gUQUVi7aoQkoCt1"/>
        <correspContext corresp="i-W112v78gUQUVi7aoQkoCt1">
          <ref type="uppgift">2022/23:JuU20</ref>
          <ref type="ref_dok_id">HA01JuU20</ref>
          <ref type="ref_dok_typ">bet</ref>
          <ref type="ref_dok_rm">2022/23</ref>
          <ref type="ref_dok_bet">JuU20</ref>
          <ref type="ref_dok_titel">En särskild straffbestämmelse för deltagande i en terroristorganisation</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#följd"/>
      </textClass>
    </profileDesc>
  </teiHeader>
  <text>
    <body>
      <div type="motHeader">
        <div type="motTitle">Motion till riksdagen 2022/23:2356 av Gudrun Nordborg m.fl. (V) med anledning av prop. 2022/23:73 En särskild straffbestämmelse för deltagande i en terroristorganisation</div>
      </div>
      <div type="motBody">
        <div type="TOC" xml:id="i-AuRKAtHD6L9YEYb3vf28Ak">
          <head xml:id="i-3N764Y87XNqWHMffo2E8gs">
            1 Innehållsförteckning
          </head>
          <list>
            <item style="indent-level: 1">
              1 Innehållsförteckning
            </item>
            <item style="indent-level: 1">
              2 Förslag till riksdagsbeslut
            </item>
            <item style="indent-level: 1">
              3 Inledning
            </item>
            <item style="indent-level: 1">
              4 Regeringens förslag
            </item>
            <item style="indent-level: 1">
              5 Vänsterpartiets ställningstagande
            </item>
            <item style="indent-level: 2">
              5.1 Kriminaliseringen av terroristbrott är redan omfattande
            </item>
            <item style="indent-level: 2">
              5.2 Föreningsfriheten bör inte inskränkas
            </item>
            <item style="indent-level: 2">
              5.3 En otydlig definition av begreppen terrorism och terroristorganisation
            </item>
            <item style="indent-level: 2">
              5.4 Ett brett förslag till kriminalisering
            </item>
            <item style="indent-level: 2">
              5.5 Särskilt om journalistisk och humanitär verksamhet
            </item>
            <item style="indent-level: 2">
              5.6 Undantag för vissa ringa och försvarliga gärningar
            </item>
          </list>
        </div>
        <div type="motProposal" subtype="förslag">
          <head xml:id="i-3ErBegtt22ciRat4m6HhxS">
            2 Förslag till riksdagsbeslut
          </head>
          <list>
            <item sortKey="Yrkande 1" xml:id="i-8LGBcyiWC1sM388T1kNojh">
              Riksdagen avslår proposition 2022/23:73.
            </item>
          </list>
          <list>
            <item sortKey="Yrkande 2" xml:id="i-Bg5rdPWeW7vwMKChR7VPY4">
              Riksdagen ställer sig bakom det som anförs i motionen om att
              regeringen bör återkomma med förslag till lagändring om att en
              gärning som kan bedömas som samröre med terroristorganisation
              inte ska utgöra brott om den är ringa eller om den med hänsyn
              till omständigheterna är försvarlig och tillkännager detta för
              regeringen.
            </item>
          </list>
        </div>
        <div type="motContent">
          <head type="h1" xml:id="i-Jq9H4Ut8dQVd1DGkxXe57H">
            3 Inledning
          </head>
          <p xml:id="i-KRUDREbfbyTnBwdfDSgnhv">
            Vänsterpartiet värnar demokratiska grundvärden som rättssäkerhet
            och skyddet för den personliga integriteten. Vi vill samtidigt
            inte försvåra de brottsbekämpande myndigheternas arbete med att
            utreda och beivra brott. Därför är vi även angelägna om att det
            finns ett regelverk som ger ett gott skydd för Sveriges och landets
            invånares säkerhet. Det måste kunna ställas höga krav på att terrorism
            och grov brottslighet bekämpas på ett effektivt sätt med hjälp
            av lagstiftning som bygger på de grund­läggande rättsliga principerna
            i en rättsstat. I stället för att regeringen fortsätter på den
            redan inslagna vägen med att pressa fram ny straffrättslig lagstiftning
            som under tidigare mandatperioder bör det brottsförebyggande arbetet
            förbättras. Förutsättningarna för att tillämpa befintlig lagstiftning
            ska vara goda, och lagstiftningen måste förstärkas där behov finns
            så att brottsbekämpningen blir effektiv. Samtidigt måste de som
            har till uppgift att motverka, förhindra och lagföra grov brottslighet
            få rätt resurser för att fullgöra sin uppgift.
          </p>
          <p xml:id="i-Wskc8SfXsmDZosE97zgLi2">
            Varje samhälle måste ha möjlighet att använda tvångsmedel för
            att kunna utreda och beivra brott. Sådana tvångsmedel innebär
            en inskränkning i våra grundläggande fri- och rättigheter, rättigheter
            som i sin tur är grundläggande för demokratin i vårt samhälle.
            Därför måste lagstiftningen och de tvångsmedel som lagstiftningen
            tillhandahåller omgärdas av så stränga restriktioner som möjligt.
            De viktigaste restriktionerna har vi i våra egna grundlagar och
            Europakonventionen till skydd för de mänskliga rättigheterna och
            grundläggande friheterna. När det gäller frågor om utvidgning
            av det straffbara området uppkommer frågor om behov, effektivitet
            och proportionalitet. Dessa överväganden gör sig särskilt gällande
            när det är fråga om centrala skyddsintressen som Sveriges säkerhet
            och grundlagsskyddade rättigheter såsom yttrande- och tryckfrihet
            och skyddet för den personliga integriteten. Det handlar alltså
            om att skydda den demokratiska rättsstaten i flera bemärkelser.
          </p>
          <p xml:id="i-VrfEaHp9u42jzZovcXtXnc">
            Ett av fundamenten i en rättsstat är rättssäkerheten. Medborgarna
            ska ha ett effektivt skydd mot statens maktutövning, och den enskilda
            medborgaren ska vara tryggad mot statens missbruk av rättsordningen.
            För att kravet på rättssäkerhet ska upprätthållas krävs bl.a.
            att lagstiftningen är av god kvalitet vad gäller både straffprocessuella
            regler och det materiella innehållet samt att rättstillämpningen
            är god.
          </p>
          <p xml:id="i-J3mS71BMofPw1YjV1Yjq88">
            Den andra bärande principen i vår rättsordning är proportionalitetsprincipen.
            Principen innebär att de åtgärder som det allmänna använder sig
            av för att uppnå ett visst syfte inte får vara mer betungande
            eller mer långtgående än vad som kan anses nödvändigt för att
            uppnå det eftersträvade syftet. Det ska alltså råda en balans
            mellan mål och medel samt vara sannolikt att det syftet uppnås
            genom vidtagna medel. Finns det möjlighet att välja mellan flera
            verksamma åtgärder ska det minst tyngande alternativet väljas.
          </p>
          <p xml:id="i-QDzyWZhyeucBUNHw5AcoUp">
            Vi ser med stor oro på den utveckling som skett sedan början
            av 2000-talet och som i dag lett till att vi börjar närma oss
            ett övervakningssamhälle. Frågor om personlig integritet och mänskliga
            rättigheter får gång på gång stå tillbaka. Varje inskränkning
            har motiverats utifrån skenbart goda syften som effektivare brottsbekämpning
            och ett generellt ökat skydd för invånarna. Sammantaget framstår
            dock helheten av drygt två decenniers skärpta lagar när det gäller
            t.ex. kamerabevakning, hemliga tvångsmedel, signalspaning, utlänningskontroll
            och åtgärder i syfte att hindra terrorism som illavarslande. Varje
            inskränkning som godtas tenderar att bereda väg för ännu fler
            och mer ingripande skärpningar. Argument i stil med att den som
            har rent samvete inte har något att frukta riskerar att bli urvattnade
            floskler ju fler inskränkningar av den personliga integriteten
            som accepteras. Konsekvenserna för samhällsklimatet och demokratin
            på lång sikt är därför mycket oroande och svåra att överblicka.
          </p>
          <head type="h1" xml:id="i-RL2uSoH9cQyW4j8NeBUJxt">
            4 Regeringens förslag
          </head>
          <p xml:id="i-8HTwz1DUD2CWboWAVUdp5M">
            Regeringen föreslår i sin proposition att det införs ett nytt
            brott i terroristbrottslagen, deltagande i en terroristorganisation.
            Brottet innebär ett särskilt straffansvar för den som deltar i
            verksamheten i en terroristorganisation på ett sätt som är ägnat
            att främja, stärka eller understödja terroristorganisationen.
            Straffskalan ska vara fängelse i högst fyra år. Om brottet är
            grovt ska straffskalan vara fängelse i lägst 2 och högst 8 år.
            Har gärningspersonen lett terroristorganisationen ska straffskalan
            i stället vara fängelse på viss tid, lägst 2 och högst 18 år,
            eller på livstid. Det föreslås också att försök till det nya brottet
            ska kriminaliseras. Regeringen föreslår vidare att det ska vara
            straffbart att finansiera deltagande i en terroristorganisation,
            att offentligt uppmana och rekrytera till brottet samt att resa
            utomlands i avsikt att begå brottet. Regeringen föreslår att straffbestämmelsen
            om deltagande i en terroristorganisation ska innehålla en reglering
            om att en gärning inte utgör brott om den är ringa eller om den
            med hänsyn till omständigheterna är försvarlig. Ett nytt undantag
            föreslås också när det gäller brottet samröre med terroristorganisation.
            En sådan gärning ska inte utgöra brott, om den är ringa eller
            om den med hänsyn till omständigheterna är försvarlig. Regeringens
            förslag innebär att hemlig avlyssning av elektronisk kommunikation,
            hemlig övervakning av elektronisk kommunikation, hemlig kameraövervakning
            och hemlig dataavläsning ska få användas vid en förundersökning
            om deltagandebrott. Även undantaget från skyldigheten att underrätta
            den som är eller har varit misstänkt om att ett hemligt tvångsmedel
            använts ska gälla. Lagen om åtgärder för att förhindra vissa särskilt
            allvarliga brott, den s.k. preventivlagen, ska vara tillämplig
            på grovt deltagandebrott. Det innebär att hemliga tvångsmedel
            ska få användas om det finns påtaglig risk för att en person ska
            begå ett deltagandebrott. Vidare kommer det nya deltagandebrottet,
            i likhet med övriga brott enligt terroristbrottslagen, att kunna
            ligga till grund för utvisning.
          </p>
          <head type="h1" xml:id="i-VL4gPLXfM1mBRmDDrDhdSm">
            5 Vänsterpartiets ställningstagande
          </head>
          <p xml:id="i-Fni5KP8V7fJrQ8aB7WXEN8">
            Vänsterpartiet anser att terroristbrottslighet är av mycket allvarlig
            och systemhotande natur och ett av de största hoten mot demokratin,
            det fria utövandet av mänskliga rättigheter och den ekonomiska
            och sociala utvecklingen. Det är därför, och ska vara, straffbart
            att planera och utföra terrordåd. Vi är dock, tillsammans med
            Lagrådet och flera remissinstanser, starkt kritiska till regeringens
            förslag om att kriminalisera deltagande i terroristorganisationer.
          </p>
          <p xml:id="i-XN7CoBsXQrGbpqiCjkDVcF">
            Lagrådet ifrågasätter i sitt yttrande om det är nödvändigt att
            införa bestämmelsen för att terroristbrottslighet ska kunna motverkas
            i enlighet med vad regeringen har tänkt sig. Detta eftersom det
            i terroristbrottslagen, inte minst genom samröresbrottet och genom
            olika former av medverkan till terroristbrottslighet, redan finns
            en omfattande straffrättslig reglering av sådant som kan falla
            under det föreslagna deltagandebrottet. Lagrådet noterar även
            att regeringen inte motiverar sitt förslag med att deltagandebrottet
            skulle krävas för att uppfylla EU:s terrorismdirektiv. Lagrådets
            sammanfattande bedömning av förslaget är att det finns en tydlig
            risk för att det kommer att innebära en alltför långtgående kriminalisering
            sett till det behov som kan finnas. Det är också tveksamt om det
            uppfyller de krav på tydlighet som måste ställas på strafflagstiftning.
            Slutsatsen blir att förslaget inte bör läggas till grund för lagstiftning.
          </p>
          <p xml:id="i-He72DA3gzMoDZYvMXFTzzn">
            Både Sveriges advokatsamfund och Civil Rights Defenders (CRD)
            avstyrker förslaget i sina remissvar. Enligt Advokatsamfundet
            saknas underlag för slutsatsen att det finns ett behov av den
            föreslagna kriminaliseringen. Advokatsamfundet skriver bl.a. att
            det straffbara området när det gäller gärningar med koppling till
            terrorism redan är vidsträckt. Advokatsamfundet ifrågasätter även
            det stora antalet ändringar av terrorist­lagstiftningen som skett
            under de senaste åren och anser att effekterna av samröres­brottet
            bör utredas innan eventuell ny lagstiftning införs. Advokatsamfundet
            framför vidare att det inte är motiverat med en inskränkning av
            föreningsfriheten och pekar på att det finns andra åtgärder som
            kan tillgodose behovet av att bekämpa terroristverk­samhet. CRD
            har svårt att se att en ytterligare utvidgning av det straffbara
            området är nödvändig eftersom många av de handlingar som skulle
            omfattas av deltagarbrottet redan i dag är straffbelagda.
          </p>
          <p xml:id="i-32JxUwKVeSQVQZmURQef2q">
            Vänsterpartiet har i flera sammanhang återkommande problematiserat
            och kritiserat de lagstiftningsåtgärder som vidtagits på terroristbrottsområdet,
            främst när det gäller bristande rättssäkerhet, proportionalitet,
            effektivitet och nödvändighet. Vår kritik har även tidigare delats
            av flera tunga remissinstanser (se t.ex. mot. 2021/22:4277, mot.
            2019/20:3427, mot. 2017/18:4083 och mot. 2015/16:3301).
          </p>
          <p xml:id="i-PEioMWJSD7kKyEfoXYfEZK">
            Så sent som 2022 röstade riksdagens majoritet igenom den nya
            terroristbrottslagen (prop. 2021/22:133). Förutom att samla de
            många och spretiga terroristbrottslagarna, så utvidgades även
            det straffbara området rejält eftersom alla uppsåtliga brott och
            försök till brott nu kan vara terroristbrott förutsatt att de
            allvarligt kan skada ett land eller en mellanstatlig organisation
            och begås med terroristsyfte. Vidare skärptes straffen för flera
            av terroristbrotten och en generell straffskärpningsgrund infördes.
            Rimligtvis borde denna omfattande reform hinna vara i kraft så
            pass länge att den noga kan utvärderas innan nya förslag för att
            bekämpa terrorism tas fram. Den nya lagen trädde i kraft den 1
            juli 2022 och har alltså i skrivande stund inte ens varit i kraft
            i ett år. Vänsterpartiet yrkade avslag på regeringens proposition
            om en ny terroristbrottslag (mot. 2021/22:4445). De bärande skälen
            var att definitionen av begreppen terrorism och terroristorganisation
            är otydliga, vilket byggt in en grundläggande brist i terroristbrotts­lagstiftningen.
            Vi lyfte även upp utvidgningen av det straffbara området, straffskärp­ningarna
            och den generella straffskärpningsgrunden som oproportionella
            i likhet med flera remissinstanser. Vidare kritiserade vi att
            utvidgningen av brottskatalogen skulle komma att få konsekvenser
            för den personliga integriteten då brottsutredande myndigheter
            skulle få kraftigt utökad tillgång till hemliga tvångsmedel.
          </p>
          <head type="h2" xml:id="i-P1qLYkyMRHhKcZxBF8C56f">
            5.1 Kriminaliseringen av terroristbrott är redan omfattande
          </head>
          <p xml:id="i-Qc2hSMtFa5ELdUY5LVzfs6">
            I dag är i princip alla handlingar som kan utgöra terroristbrott
            kriminaliserade i Sverige. Alla uppsåtliga brott och försök till
            brott kan vara terroristbrott förutsatt att de allvarligt kan
            skada ett land eller en mellanstatlig organisation och begås med
            terroristsyfte. Vidare är samröre med en terroristorganisation,
            finansiering av, offentlig uppmaning eller rekrytering till terrorism
            eller särskilt allvarlig brottslighet brottsligt straffbart. Även
            utbildning för terrorism eller resa för terrorism eller särskilt
            allvarlig brottslighet är kriminaliserat. Regeringens förslag
            om att straffbelägga deltagande i terrorist­organisationer kommer
            därmed att leda till en betydande överkriminalisering.
          </p>
          <p xml:id="i-GDYacaCDiVix2Pom76mX9m">
            Regeringen skriver i sin proposition att Sverige har en omfattande
            och i många avseenden väl täckande straffrättslig lagstiftning
            på terrorismområdet. Detta utesluter dock inte, enligt regeringen,
            ”att det kan finnas anledning att ytterligare förstärka det straffrättsliga
            regelverket för att motverka hotet från terrorismen” (s. 15 prop.
            2022/23:73). Med den logiken kan regeringen fortsätta att lägga
            fram repressiva lagförslag om nykriminalisering, straffskärpningar,
            inskränkningar av grundlags­skyddade rättigheter och mer hemliga
            tvångsmedel i det oändliga. Samma resonemang kan tillämpas på
            t.ex. gängbrottslighet och annan grov kriminalitet. Men att det
            inte går att utesluta att det kan finnas anledning att ytterligare
            förstärka det straffrättsliga skyddet mot någon viss företeelse
            som ter sig hotfull, är inte en godtagbar anledning till nykriminalisering
            i ett demokratiskt samhälle.
          </p>
          <head type="h2" xml:id="i-YQQDGtmLoYsexQ4cf5rDJV">
            5.2 Föreningsfriheten bör inte inskränkas
          </head>
          <p xml:id="i-LCs7pwVQ2qtE9K4fpJwAv1">
            Vänsterpartiet yrkade avslag på den förra regeringens förslag
            om en ändring i regerings­formen som innebär utökade möjligheter
            att genom lag begränsa föreningsfriheten när det gäller sammanslutningar
            som ägnar sig åt eller understöder terrorism. Ändringen syftade
            till att möjliggöra för lagstiftaren att exempelvis införa en
            bredare kriminaliser­ing av deltagande i en terroristorganisation
            eller ett förbud mot terroristorganisationer. Syftet var även,
            enligt regeringen, att terrorism ska kunna bekämpas på fler och
            nya sätt (prop. 2021/22:42, mot. 2021/22:4277). Förslaget förklarades
            vilande av riksdagen och antogs slutligen av riksdagens majoritet
            efter valet hösten 2022. I den nu aktuella propositionen föreslår
            regeringen en sådan begränsning av föreningsfriheten som den tidigare
            ändringen i regeringsformen syftade till.
          </p>
          <p xml:id="i-DKjS8z8XVTtZMk6v174wMS">
            Eftersom terroristbrottslighet är så pass allvarligt och systemhotande
            kan det vid en första anblick tyckas självklart att det även borde
            vara förbjudet att vara med i en terroristorganisation. Den svenska
            lagstiftningen tar dock sikte på vad någon gör, inte tillhörighet
            eller vad hen tänker. Det är en principiellt viktig ordning som
            Vänsterpartiet fortsatt står bakom.
          </p>
          <p xml:id="i-4urMUmx6RTqzcueD281NjV">
            Att bekämpa terrorism genom att förbjuda vissa organisationer
            och därmed inskränka den grundlagsskyddade föreningsfriheten och
            bryta med grundläggande rättstraditioner och principer är fel
            väg att gå. Vi behöver i stället bekämpa grogrunden för terrorism
            med progressiv politik. Vi vill inte kriminalisera människor för
            deras tankar eller vilka organisationer de tillhör, utan fokus
            måste ligga på att förebygga, förhindra och bestraffa de brottsliga
            handlingar som enskilda, själva eller tillsammans med andra, begår.
            Av samma anledning har Vänsterpartiet tidigare även ifrågasatt
            straffansvaret för samröre med en terroristorganisation (mot.
            2019/20:3427) och lämnat en reservation i utredningen om att införa
            ett förbud mot rasistiska organisationer (SOU 2021:27 s. 297).
          </p>
          <p xml:id="i-7ndpc8rizK5FvGuZrVKhLZ">
            Den grundlagsskyddade föreningsfriheten tillhör de s.k. åsiktsfriheterna,
            som är grundläggande för ett demokratiskt samhälle. Vänsterpartiets
            inställning är, och kommer att förbli, att de mänskliga rättigheterna
            och friheterna är odelbara. Dessvärre blir de mänskliga rättigheterna
            ofta ifrågasatta och varje inskränkning riskerar att bana väg
            för ytterligare begränsningar. Vi är övertygade om att demokrati
            inte kan försvaras genom att fler begränsningar i de demokratiska
            rättigheterna införs. De rättigheter som generationer före oss
            slagits för att få till stånd måste i stället bevaras och utvecklas
            för att demokratin ska bestå.
          </p>
          <head type="h2" xml:id="i-5V1ZYGAjEupbTnrmjSYLgQ">
            5.3 En otydlig definition av begreppen terrorism och terroristorganisation
          </head>
          <p xml:id="i-NLm2eJt5geAFogVUWn3fvW">
            Det finns ingen helt entydig definition av begreppen terrorism
            eller terroristorganisa­tion. Den svenska terroristbrottslagstiftningen
            baseras på Europaparlamentets och rådets direktiv om bekämpande
            av terrorism (terrorismdirektivet). Med terroristorganisation
            avses i terroristbrottslagen en sammanslutning av personer som
            begår eller på annat sätt medverkar till terroristbrott eller
            gör sig skyldiga till försök, förberedelse eller stämp­ling till
            terroristbrott. Någon fullständig enighet om en definition av
            terrorism har heller inte nåtts inom FN-samarbetet, bl.a. till
            följd av bristande samsyn när det gäller hur befrielserörelser
            ska betraktas i sammanhanget (prop. 2021/22:42 s. 22). Vänsterpartiet
            har i tidigare motioner lyft frågan om definitionen av begreppen
            terrorism och terroristorganisation. Våra farhågor att alltför
            vaga och otydliga definitioner gör att lagstiftningen varken blir
            effektiv, användbar eller rättssäker kvarstår fortfarande.
          </p>
          <p xml:id="i-PXoR3NzcaiydCxwreATc2C">
            CRD skriver i sitt remissvar att definitionerna av begreppen
            terroristbrott, terrorist­organisation och deltagande innebär
            att lagstiftningen riskerar att träffa alltför brett och också
            omfatta organisationer vars verksamhet inte är straffvärd. CRD
            ser internationellt hur motsvarande lagstiftning mot terrorism
            används för att tysta dissidenter och människorättsförsvarare
            och försvaga civilsamhället. När internationell kritik riktas
            mot denna praktik blir svaret från dessa regimer att de på ett
            legitimt sätt bekämpar terrorism. Även om Sverige som ett demokratiskt
            land enligt CRD inte kan jämföras med dessa länder är utvecklingen
            med en alltmer vidsträckt lagstiftning som utvidgar det straffbara
            området, ökar möjligheterna till hemliga tvångsmedel och inskränker
            mänskliga rättigheter i syfte att bekämpa terrorism oroande. Det
            föreslagna deltagande­brottet är enligt CRD ytterligare ett steg
            i den riktningen. Krav har också höjts från Säkerhetspolisen om
            att ytterligare vidga det straffbara området genom att förbjuda
            åsiktsyttringar till stöd för terroristorganisationer, vilket
            skulle innebära långtgående inskränkningar i åsiktsfriheten, yttrandefriheten
            och demonstrationsfriheten. CRD anser att riskerna med den utvecklingen
            inte ska underskattas.
          </p>
          <p xml:id="i-Rad4LV7H6U5vmx1SSDkih2">
            Lagrådet menar att det finns en risk att befrielse‑, motstånds-
            eller demokratirörelser som ANC som kämpade mot apartheidsystemet
            i Sydafrika och FNL-rörelsen som stred mot regimen i dåvarande
            Sydvietnam skulle omfattas av deltagandebrottet. Lagrådet betonar
            att det i Sverige finns många politiska flyktingar som stöder
            sådana organisationer i sina tidigare hemländer. Regeringen skriver
            att olika handlingar som begås t.ex. av motståndsrörelser som
            i totalitära stater arbetar för införandet av ett demokratiskt
            samhällsskick i vissa fall inte ska betraktas som terroristbrott.
            Regleringen har, enligt regeringen, inte tillkommit i syfte att
            tillämpas på gärningar liknande exempelvis sådan frihetskamp som
            förekom under andra världskriget. Regleringen ger dock utrymme
            för att i det enskilda fallet kunna betrakta allvarligt våld mot
            individer och samhällen som terroristbrott oberoende av våldets
            bakomliggande drivkrafter. En omständighet av betydelse för bedömningen
            kan, enligt regeringen, vara vilka konsekvenser brottsligheten
            fått för t.ex. civilbefolkningen (s. 28 prop. 2022/23:73). Vänsterpartiet
            menar att regeringens skrivningar snarare än att utgöra ett skydd
            för frihetsrörelser öppnar upp för att klassificera dessa som
            terroristorganisationer.
          </p>
          <p xml:id="i-T1RTgdZggM2J39uY752Gzo">
            Enligt Advokatsamfundet är kriminaliseringen alltför vidsträckt
            och skulle, i händelse av ett auktoritärt styre, kunna användas
            för att förhindra delaktighet i legitima verksamheter och organisationer
            på ett sätt som i dag är svårt att fullt ut överblicka. Advokatsamfundet
            anser att ett tillämpningsområde som innebär att i stort sett
            allt aktivt deltagande i en terroristorganisation ska anses vara
            ägnat att främja, stärka eller understödja organisationen dels
            inte kan anses vara motiverat för att förhindra terroristbrott,
            dels riskerar att kunna utnyttjas av en auktoritär regim för att
            hindra fri åsiktsbildning på ett sätt som inte är förenligt med
            grundläggande demokratiska principer.
          </p>
          <p xml:id="i-M8C7tgtYbN2VnCCNiJVjpv">
            Vänsterpartiet anser att det är djupt oroande att Säpo i sitt
            remissvar menar att enbart närvaro vid ett evenemang, t.ex. en
            demonstration, skulle kunna ske på ett sådant sätt att det är
            aktivt och därmed främjar den terroristklassade organisationen.
            Vår oro blir inte mindre när regeringen skriver i sin proposition
            att ”huruvida den situation som Säkerhetspolisen tar upp angående
            den som uttrycker sin tillhörighet genom att gå med i en av terroristorganisationen
            anordnad demonstration kan utgöra deltagande får avgöras i rättstillämpningen
            utifrån omständigheterna i det enskilda fallet” (s. 30 prop. 2022/23:73).
            Att enbart uttrycka en åsikt eller sympatier till förmån för en
            terrorist­organisation eller dess ideologi ska inte falla inom
            det straffbara området om det inte utgör propaganda, enligt regeringen.
            För att det ska vara fråga om straffbar propaganda torde det,
            enligt regeringen, ”normalt krävas att det är fråga om i någon
            mån organiserad verksamhet inom ramen för terroristorganisationen
            som syftar till att påverka människors åsikter, värderingar eller
            handlingar i en bestämd riktning” (s. 31 prop. 2022/23:73). Detta
            är enligt vår mening en mycket problematisk ståndpunkt eftersom
            de flesta organisationers verksamhet syftar till att påverka människors
            åsikter. Den otydliga definitionen av terrorism och terroristorganisation
            och en allmän begreppsglidning riskerar därmed att leda till att
            även medlemmar i helt fredliga organisationer drabbas. Vi har
            t.ex. sett tidigare uttalanden av riksdagsledamöter som menar
            att terrorist­lagstiftningen bör användas mot klimataktivisters
            aktioner. Justitieministern har även vid flera tillfällen kallat
            gängbrottslighet för inhemsk terrorism och uttalat att de verktyg
            som används för att bekämpa terrorism ska kunna användas för att
            bekämpa de kriminella gängen. Vi befarar därför att regeringen
            inte låter sig nöja med den nu aktuella kriminaliseringen utan
            kommer att ta fram förslag på ytterligare inskränkningar i de
            grundlagsskyddade rättigheterna. Detta är inte värdigt ett demokratiskt
            samhälle som Sverige. Vi kan även konstatera att regeringens förslag
            om deltagandebrottet omnämns i avtalet som Sverige undertecknat
            med Turkiet och att det kan vara ett skäl till att regeringen
            ignorerar Lagrådet och andra kritiska remissinstanser.
          </p>
          <head type="h2" xml:id="i-3PmD8MpVVomaFtXofjtW2o">
            5.4 Ett brett förslag till kriminalisering
          </head>
          <p xml:id="i-WKksq48MJHNdrTGugaoCgm">
            Ett ytterligare problem är att gränserna för vad som föreslås
            vara straffbart i form av deltagandebrott är mycket vida. Förutom
            att ansluta sig till en terroristorganisation genom att t.ex.
            ställa sig under dess ledning och utföra de uppgifter som tilldelas
            ska det även vara straffbart att delta i logistiken kring en terroristorganisation
            genom att exempelvis administrera bostäder och tillhandahålla
            utrustning och tjänster inom organisationen, sätta upp läger,
            ordna möteslokaler, anordna aktiviteter, laga mat eller ansvara
            för transporter. Även humanitärt arbete som organisationen bedriver
            kan komma att omfattas av kriminaliseringen. Regeringen skriver
            också att det inte är nödvändigt att deltagandet tar sikte på
            organisationens brottsliga verksamhet för att det ska omfattas
            av bestämmelsen. Straffansvaret kan träffa alla former av aktivt
            deltagande i verksamheten, oavsett inom vilken del av verksamheten
            det sker (s. 72 prop. 2022/23:73).
          </p>
          <p xml:id="i-NjGebuJMMtnCuyy3ACmPyi">
            Regeringen konstaterar att utförandet av mer vardagliga handlingar
            som att laga mat eller passa barn kan ha betydelse för möjligheten
            för andra personer att ägna sig åt krigshandlingar för en terroristorganisation.
            Mot den bakgrunden menar därför regeringen att omhändertagande
            av andra organisationsmedlemmars barn på ett sätt som är att likna
            vid daglig barnomsorg eller skötsel av uppgifter i deras hushåll
            bör kunna omfattas av bestämmelsen. Detsamma gäller att bedriva
            undervisning för barngrupper. Däremot anser regeringen att enbart
            omhändertagande av barn inom den egna familjen och skötsel av
            det egna hushållet inte bör vara straffbart (s. 31 prop. 2022/23:73).
            Vi menar i likhet med t.ex. CRD att den föreslagna kriminaliseringen
            av helt vardagliga handlingar inte är acceptabel.
          </p>
          <head type="h2" xml:id="i-VxmyDPzV2DPHi85ZWYaDkB">
            5.5 Särskilt om journalistisk och humanitär verksamhet
          </head>
          <p xml:id="i-Q3nwGrPzVH3RxmW3bSjbfp">
            Lagrådet lyfter i sitt yttrande att redan risken för att en journalist
            som har verkat genom wallraffande i en terroristorganisation i
            efterhand kan ställas till ansvar för deltagande­brott kan inverka
            menligt på yttrande- och tryckfriheten. Denna farhåga har regeringen
            bemött i propositionen där de konstaterar att ordinärt journalistiskt
            arbete som rapportering och dokumentation faller utanför det straffbara
            området. Regeringen skriver även att det finns journalistiskt
            arbete som inte kan betraktas som ordinärt och som rent objektivt
            faller inom bestämmelsens tillämpningsområde, men som ändå bör
            undantas från straffansvar eftersom det kan anses vara försvarligt.
            Ett sådant exempel är en journalist som inom ramen för ett uppdrag
            wallraffar i en terroristorganisation och som behöver genomföra
            vissa stödjande gärningar som att laga mat och utföra transporter
            för att kunna genomföra sitt uppdrag. Samma resonemang kan, enligt
            regeringen, tillämpas på en journalist som infiltrerar en terroristorganisation
            via nätforum, som kan behöva visa lojalitet genom att utföra vissa
            handlingar för att kunna kvalificera sig som medlem och därigenom
            kunna få del av information. Sådana deltagandegärningar är objektivt
            ägnade att främja organisationen, men kan vara godtagbara för
            att kunna genomföra uppdraget. Detta bör enligt regeringen även
            gälla sådan regim- eller institutionsgranskande verksamhet som
            bedrivs av människorätts­organisationer såsom Amnesty International
            och Human Rights Watch (s. 35 prop. 2022/23:73). Vänsterpartiet
            anser att detta är positivt men långt ifrån tillräckligt för att
            vi ska kunna stå bakom regeringens förslag.
          </p>
          <p xml:id="i-MTHHFs5c34FaFH5TyLL4NB">
            Regeringen skriver även att det är angeläget att straffansvaret
            inte kommer att omfatta humanitär verksamhet som bedrivs i överensstämmelse
            med de humanitära principerna om humanitet, neutralitet, opartiskhet
            och oberoende. Samtidigt konstaterar regeringen att den internationella
            humanitära rättens skydd är tillämpligt när det råder väpnad konflikt
            och därför inte hindrar en tillämpning av en straffbestämmelse
            om deltagande i en terroristorganisation i fredstid. Utredningen
            (Ds 2022:6) gjorde bedömningen att om det inte råder en väpnad
            konflikt så kan straffansvar för deltagande i en terroristorganisation
            aktualiseras t.ex. för en läkare som anslutit sig till en terrorist­organisation
            och utövar vård. Svenska Röda Korset har kritiserat denna slutsats
            och anser att sjukvårdsuppdraget behöver skyddas även i fredstid
            (s. 35–36 prop. 2022/23:73). Regeringen instämmer i utredningens
            bedömning och menar att en läkare genom att enbart vårda människor
            som räknas som medlemmar i en terrorist­organisation under fredstid
            kan göra sig skyldig till deltagandebrott (se s. 73 prop. 2022/23:73).
            Vänsterpartiet anser att det är helt orimligt. Vidare är vi oroliga
            för att förslaget om ett nytt deltagandebrott kommer att göra
            det ännu svårare för regeringen att agera då svenska medborgare
            fängslats för påstådda terroristbrott utomlands av auktoritära
            regimer.
          </p>
          <head type="h2" xml:id="i-G6AEpj5qB867GP6uajW8DW">
            5.6 Undantag för vissa ringa och försvarliga gärningar
          </head>
          <p xml:id="i-2AzXCxJghcw9YWqQBMJXEs">
            Regeringen föreslår att straffbestämmelsen om deltagande i en
            terroristorganisation ska innehålla en reglering om att en gärning
            inte utgör brott om den är ringa eller om den med hänsyn till
            omständigheterna är försvarlig. Vi yrkar dock avslag på förslaget
            om det nya deltagandebrottet i sin helhet. I likhet med bl.a.
            Svenska Journalistförbundet står Vänsterpartiet bakom regeringens
            förslag om att införa ett motsvarande undantag från det redan
            befintliga brottet samröre med terroristorganisation för gärningar
            som är ringa eller med hänsyn till omständigheterna försvarliga.
            Det nya försvarlighetsrekvisitet kan, på ett bättre sätt än i
            dag, vara en ventil för journalistisk verksamhet som annars skulle
            kunna bedömas som ett kriminaliserat samröre med en organisation
            som klassas som terroristorganisation.
          </p>
          <p xml:id="i-RiFvm89JHydmq6hnTM9TAf">
            Regeringen konstaterar att Lagrådet avråder från att förslaget,
            som det utformats i lagrådsremissen, blir lag (s. 13 prop. 2022/23:73).
            Vänsterpartiet anser att det är anmärkningsvärt att regeringen
            inte hörsammat Lagrådets invändningar i den nu aktuella propositionen.
            Trots att regeringen har gjort vissa förtydliganden av de föreslagna
            bestämmelsernas innebörd kvarstår fortfarande Lagrådets grundläggande
            kritik mot förslaget.
          </p>
          <p xml:id="i-DHfqgVgx2jcRqwRYTKaizN">
            Riksdagen bör avslå regeringens proposition 2022/23:73. Detta
            bör riksdagen besluta.
          </p>
          <p xml:id="i-PZCR1aiaRifXVW7cELt3YQ">
            Regeringen bör återkomma med förslag till lagändring om att en
            gärning som kan bedömas som samröre med terroristorganisation
            inte ska utgöra brott, om den är ringa eller om den med hänsyn
            till omständigheterna är försvarlig. Detta bör riksdagen ställa
            sig bakom och ge regeringen till känna.
          </p>
        </div>
        <div type="motSignatures">
          <list>
            <item xml:id="i-6mWV82asuP5mbqJwjPXcYF" who="i-AcrNjdftfgEDKtVYDbE4tQ">
              Gudrun Nordborg (V)
            </item>
            <item xml:id="i-16Fvd3fgPQ3gypkGQn7vNp" who="i-S9N4wWD2qfoGM8u1D3QrvL">
              Nadja Awad (V)
            </item>
            <item xml:id="i-3K9i77LZfnFJuYsC1DpzyJ" who="i-WEvWjktyzaNccceUjywVYE">
              Frida Tånghag (V)
            </item>
            <item xml:id="i-BjMsQcY4nxSasDKYZ7gEVd" who="i-3YXCipudYA4N8ZNFk2PrxQ">
              Jessica Wetterling (V)
            </item>
          </list>
        </div>
      </div>
    </body>
  </text>
</TEI>
