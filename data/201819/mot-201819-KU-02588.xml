<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201819-KU-02588">
  <teiHeader>
    <fileDesc>
      <titleStmt>
        <title>Liberal demokrati- och integritetspolitik</title>
        <author corresp="i-VGvz17reDhSXFdrtvk1pwq">av Bengt Eliasson m.fl. (L)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2018/19:2588 av Bengt Eliasson m.fl. (L)</title>
          <idno type="rdwebb">H6022588</idno>
          <rs type="number">2588</rs>
          <orgName type="comitteeAbbreviation">KU</orgName>
          <ref type="dokument_url_text">http://data.riksdagen.se/dokument/H6022588/text</ref>
          <ref type="dokument_url_html">http://data.riksdagen.se/dokument/H6022588</ref>
          <ref type="dokumentstatus_url_xml">http://data.riksdagen.se/dokumentstatus/H6022588</ref>
          <ref type="docx">http://data.riksdagen.se/fil/062AD0F9-1B24-400B-A8C3-AD6BD1506843</ref>
          <ref type="pdf">http://data.riksdagen.se/fil/B8597D4E-F19B-4D09-BA8D-F838F3068C21</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-VGvz17reDhSXFdrtvk1pwq</idno>
            <name>Bengt Eliasson</name>
            <state type="partyAffiliation" ref="Q110857">
              <desc>L</desc>
            </state>
          </person>
          <person gender="man">
            <idno>i-U6F8gqiuV2DEZN1aMhyDnJ</idno>
            <name>Christer Nylander</name>
            <state type="partyAffiliation" ref="Q110857">
              <desc>L</desc>
            </state>
          </person>
          <person gender="woman">
            <idno>i-S7wLw9aynA5vbRCsqxxL3N</idno>
            <name>Tina Acketoft</name>
            <state type="partyAffiliation" ref="Q110857">
              <desc>L</desc>
            </state>
          </person>
          <person gender="woman">
            <idno>i-QQYotqFjTJA7EiQZc1Wmzs</idno>
            <name>Emma Carlsson Löfdahl</name>
            <state type="partyAffiliation" ref="Q110857">
              <desc>-</desc>
            </state>
          </person>
          <person gender="woman">
            <idno>i-HzxR5drvvumXGW3Fi7DiXX</idno>
            <name>Lina Nordquist</name>
            <state type="partyAffiliation" ref="Q110857">
              <desc>L</desc>
            </state>
          </person>
          <person gender="man">
            <idno>i-VBA6eUH2CpmPZFgqzCpt9N</idno>
            <name>Mats Persson</name>
            <state type="partyAffiliation" ref="Q110857">
              <desc>L</desc>
            </state>
          </person>
          <person gender="man">
            <idno>i-BUYvEhrSc9gnHcd6iS4eDJ</idno>
            <name>Allan Widman</name>
            <state type="partyAffiliation" ref="Q110857">
              <desc>L</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-GszAoxZMnrwjE1kojKDKSP" type="signed"/>
        <correspContext corresp="i-GszAoxZMnrwjE1kojKDKSP">
          <note type="signatory" corresp="i-VGvz17reDhSXFdrtvk1pwq"/>
          <note type="signatory" corresp="i-U6F8gqiuV2DEZN1aMhyDnJ"/>
          <note type="signatory" corresp="i-S7wLw9aynA5vbRCsqxxL3N"/>
          <note type="signatory" corresp="i-QQYotqFjTJA7EiQZc1Wmzs"/>
          <note type="signatory" corresp="i-HzxR5drvvumXGW3Fi7DiXX"/>
          <note type="signatory" corresp="i-VBA6eUH2CpmPZFgqzCpt9N"/>
          <note type="signatory" corresp="i-BUYvEhrSc9gnHcd6iS4eDJ"/>
        </correspContext>
        <correspAction xml:id="i-4JoyXHkDfc8LUC5DmunsZZ" type="submitted">
          <date when="2018-11-30"/>
          <time when="11:28:09"/>
        </correspAction>
        <correspAction xml:id="i-DsE1DgTjFgLtRjb2p9WRFe" type="reviewed">
          <date when="2018-11-30"/>
          <time when="12:51:03"/>
        </correspAction>
        <correspAction xml:id="i-UdaoMt7gDBe5rfbs3f5A22" type="referred">
          <date when="2018-12-05"/>
        </correspAction>
        <correspAction xml:id="i-LhKTK4jbxuhK9NxvMY2kLy" type="assigned">
          <date when="2019-06-19"/>
          <time when="14:37:06"/>
        </correspAction>
        <correspContext corresp="i-LhKTK4jbxuhK9NxvMY2kLy">
          <ref type="assignedTo">Konstitutionsutskottet</ref>
        </correspContext>
        <correspAction xml:id="i-AvPVqmLRwEdYcVSKfzTMVE" type="behandlas_i"/>
        <correspContext corresp="i-AvPVqmLRwEdYcVSKfzTMVE">
          <ref type="uppgift">2018/19:KU19</ref>
          <ref type="ref_dok_id">H601KU19</ref>
          <ref type="ref_dok_typ">bet</ref>
          <ref type="ref_dok_rm">2018/19</ref>
          <ref type="ref_dok_bet">KU19</ref>
          <ref type="ref_dok_titel">Trossamfund och begravningsfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-FRUAt7Tf69VfbCtPafBE9u" type="behandlas_i"/>
        <correspContext corresp="i-FRUAt7Tf69VfbCtPafBE9u">
          <ref type="uppgift">2018/19:KU25</ref>
          <ref type="ref_dok_id">H601KU25</ref>
          <ref type="ref_dok_typ">bet</ref>
          <ref type="ref_dok_rm">2018/19</ref>
          <ref type="ref_dok_bet">KU25</ref>
          <ref type="ref_dok_titel">Valfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-JwVdDCzVUXx4xCKW96D8AB" type="behandlas_i"/>
        <correspContext corresp="i-JwVdDCzVUXx4xCKW96D8AB">
          <ref type="uppgift">2018/19:KU26</ref>
          <ref type="ref_dok_id">H601KU26</ref>
          <ref type="ref_dok_typ">bet</ref>
          <ref type="ref_dok_rm">2018/19</ref>
          <ref type="ref_dok_bet">KU26</ref>
          <ref type="ref_dok_titel">Offentlighet, sekretess och integritet</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-XnaZysePURVPsDLKmuTokr" type="behandlas_i"/>
        <correspContext corresp="i-XnaZysePURVPsDLKmuTokr">
          <ref type="uppgift">2018/19:KU30</ref>
          <ref type="ref_dok_id">H601KU30</ref>
          <ref type="ref_dok_typ">bet</ref>
          <ref type="ref_dok_rm">2018/19</ref>
          <ref type="ref_dok_bet">KU30</ref>
          <ref type="ref_dok_titel">Författningsfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-L4npmQoZ6Qjsa6Y5dULeDW" type="behandlas_i"/>
        <correspContext corresp="i-L4npmQoZ6Qjsa6Y5dULeDW">
          <ref type="uppgift">2018/19:KU32</ref>
          <ref type="ref_dok_id">H601KU32</ref>
          <ref type="ref_dok_typ">bet</ref>
          <ref type="ref_dok_rm">2018/19</ref>
          <ref type="ref_dok_bet">KU32</ref>
          <ref type="ref_dok_titel">Kommittéberättelse - kommittéernas verksamhet under 2018, m.m.</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div xml:id="i-A6oLeVScjaExeDb2u8p8Ey" type="motHeader">
        <div xml:id="i-KfKJTaunxanf9tf2h5p5eD" type="motTitle">
          Motion till riksdagen 2018/19:2588 av Bengt Eliasson m.fl. (L)
          Liberal demokrati- och integritetspolitik
        </div>
      </div>
      <div xml:id="i-PmqJehEejug2b4kA27cXGt" type="motBody">
        <div xml:id="i-MT6E4R6xVjajZb8JqWHwYa" type="motProposal" subtype="förslag">
          <head xml:id="i-2eCRHwkEVKYvzkVjcZGQuz">
            Förslag till riksdagsbeslut
          </head>
          <list xml:id="i-Y5ECTs8Hbn2FwA8edixaDn" style="ol">
            <item xml:id="i-7QwLqgiL4T3got5gpfBgQn">
              Riksdagen ställer sig bakom det som anförs i motionen om formerna
              för grundlagsändring och tillkännager detta för regeringen.
            </item>
            <item xml:id="i-Lt21dHfUk36711izN1RmFf">
              Riksdagen ställer sig bakom det som anförs i motionen om grundlagsskydd
              för public service-mediernas oberoende och tillkännager detta
              för regeringen.
            </item>
            <item xml:id="i-Xr9PQyMYN5zFBz4UmUzwPD">
              Riksdagen ställer sig bakom det som anförs i motionen om författningsdomstol
              och tillkännager detta för regeringen.
            </item>
            <item xml:id="i-KXgFNhx9stDqcJKPTpHxso">
              Riksdagen ställer sig bakom det som anförs i motionen om abstrakt
              normprövning och tillkännager detta för regeringen.
            </item>
            <item xml:id="i-E33bs1b4MeP99d8Z1MaUNd">
              Riksdagen ställer sig bakom det som anförs i motionen om skilda
              valdagar och tillkännager detta för regeringen.
            </item>
            <item xml:id="i-PiQxAeuP6s4NJDDdj31mLM">
              Riksdagen ställer sig bakom det som anförs i motionen om översyn
              av personvalssystemet och tillkännager detta för regeringen.
            </item>
            <item xml:id="i-TuerUgjHjc3y2j8BMwCLXa">
              Riksdagen ställer sig bakom det som anförs i motionen om utökad
              valsäkerhet och tillkännager detta för regeringen.
            </item>
            <item xml:id="i-GMYixdSzFi1vqcYmprewQY">
              Riksdagen ställer sig bakom det som anförs i motionen om skärpta
              åtgärder mot familjeröstning och tillkännager detta för regeringen.
            </item>
            <item xml:id="i-FbKLwoeERpaVzA68qZUzzE">
              Riksdagen ställer sig bakom det som anförs i motionen om utvärdering
              av de nya reglerna för tillhandahållande av valsedlar och tillkännager
              detta för regeringen.
            </item>
            <item xml:id="i-EmrDa5uBALYLsdsyb7zMkY">
              Riksdagen ställer sig bakom det som anförs i motionen om valhemligheten
              för personer med synnedsättning och tillkännager detta för regeringen.
            </item>
            <item xml:id="i-GFw91J6EqLiNFiggNxej3a">
              Riksdagen ställer sig bakom det som anförs i motionen om Svenska
              kyrkans ställning och tillkännager detta för regeringen.
            </item>
            <item xml:id="i-NCx6auDqt7S39s2Gs6uwqr">
              Riksdagen ställer sig bakom det som anförs i motionen om årlig
              regeringsskrivelse om integritetsfrågor och tillkännager detta
              för regeringen.
            </item>
            <item xml:id="i-34M1zR1rC1Z9WSE78dQK9B">
              Riksdagen ställer sig bakom det som anförs i motionen om obligatoriska
              integritetsanalyser i lagstiftningsarbetet och tillkännager detta
              för regeringen.
            </item>
          </list>
        </div>
        <div xml:id="i-TiAEvBDwMoaxHwzCw2jhdy" type="motContent">
          <head xml:id="i-XoBKt3FLT8BDq1Y76uCKty" type="h1">
            Inledning
          </head>
          <p xml:id="i-AP985hZk4oe7MbR4cLMPuW">
            Den svenska demokratin fyller i år 100 år. Den 22 november 1918
            lade den liberale statsministern Nils Edéns regering fram den
            proposition som blev det avgörande steget mot en rösträttsreform.
            Den 17 december 1918 fattade riksdagen principbeslutet om att
            snarast möjligt genomföra de lagändringar som möjliggjorde allmän
            och lika rösträtt för kvinnor och män till såväl kommuner som
            landsting.
          </p>
          <p xml:id="i-XFa7THnC8yDvufPkGKe6Gx">
            Därmed var frågan politiskt avgjord. Sverige skulle få fullt
            demokratiska val till alla politiska församlingar så fort de formella
            kraven medgav det. De första demokratiska valen till kommuner,
            landsting och riksdag genomfördes stegvis 1919–21 och den första
            demokratiskt valda riksdagen sammanträdde i januari 1922. Även
            därefter fanns dock begränsningar för vissa grupper som uppnått
            rösträttsålder, till exempel för personer som dömts till fängelse
            eller försatts i konkurs. Först 1989 fick alla svenska medborgare
            över 18 år rösträtt, när omyndighetsbegreppet avskaffades.
          </p>
          <p xml:id="i-REQd8wWp8E8hv4ftw8iL1">
            Det demokratiska genombrottet hände inte av sig självt. Det var
            en lång kamp, kantad av hårda politiska motsättningar, innan demokratin
            slutligen fick sitt genombrott genom författningsuppgörelsen i
            riksdagen 1918. När Sverige införde allmän och lika rösträtt för
            kvinnor och män var vi det sista landet i Norden att göra så.
          </p>
          <p xml:id="i-DAi1xc5vDXPTnu1XYpYeig">
            Den offentliga makten är begränsad och utövas under lagarna.
            Det offentligas maktbefogenheter gentemot den enskilde får aldrig
            sträcka sig längre än vad som är nödvändigt och försvarligt för
            att sköta de gemensamma uppgifterna. Dessa liberala kärnvärden
            innebär att den offentliga makten också ska betraktas med hälsosam
            vaksamhet. Den enskildes möjligheter att hävda sig gentemot staten
            handlar om varje människas lika fri- och rättigheter och om att
            begränsa statsmaktens maktanspråk.
          </p>
          <p xml:id="i-MSnzoHde515goo5jibvPcu">
            Sverige är i dag en av världens mest stabila demokratier, men
            demokratins arbetssätt måste hela tiden utvecklas. Likaså behövs
            fortsatta reformer för att stärka det konstitutionella skyddet
            för det demokratiska systemet, den fria åsiktsbildningen och de
            individuella fri- och rättigheterna. I denna motion presenterar
            Liberalerna ett antal förslag till demokratiska reformer.
          </p>
          <head xml:id="i-Q2tDDC5tM2h4ycV8pWUvrZ" type="h1">
            Stärk det konstitutionella skyddet för demokratin
          </head>
          <p xml:id="i-J4Dvh8yZKK6KzkJuiB5KeC">
            I dag är den liberala demokratiska modellen med organisationsfrihet,
            fri åsiktsbildning och oberoende domstolar satt under press. Antalet
            länder som enligt den ansedda tankesmedjan Freedom House definieras
            som fria sjunker. Utvecklingen i Polen och Ungern visar att regimer
            även i länder som är fullvärdiga EU-medlemmar framgångsrikt kan
            nedmontera strukturer som borde ha varit självklara i alla demokratier.
          </p>
          <p xml:id="i-KH3wnuBrSoxpfNKYGC7u7E">
            Sverige är en av världens mest stabila demokratier, men vi är
            inte immuna. För att folkstyret, rättssäkerheten och den fria
            åsiktsbildningen ska fungera också i ett politiskt skymningsläge
            behövs det en fördjupad diskussion om hur de demokratiska strukturerna
            ska göras mer robusta.
          </p>
          <p xml:id="i-8wF8Wrcjf3XQFhbVaZh3YK">
            Det yttersta skyddet ligger i en stark folklig uppslutning för
            de demokratiska värderingarna. Demokratin behöver ständigt återerövras
            och de demokratiska principerna ständigt förklaras och försvaras.
            Den dag vi tar dem för givna blir demokratin sårbar på allvar.
          </p>
          <head xml:id="i-LjKTvx57kQjgAHTFZGt1Su" type="h2">
            Formerna för grundlagsändring
          </head>
          <p xml:id="i-ELRub9vdcw7nzLjLLAwikh">
            Svensk grundlag ändras genom två likalydande riksdagsbeslut med
            mellanliggande riksdagsval. Denna beslutsordning syftar till att
            motverka drastiska ändringar i grundlagen till följd av tillfälliga
            opinionsyttringar. Kravet på mellanliggande val ska ge väljarna
            möjlighet att säga sin mening innan slutligt beslut fattas.
          </p>
          <p xml:id="i-KADqBPdubGkf3aELAgDV7D">
            Detta ger dock inget fullgott skydd för demokratin i en situation
            där landet befinner sig i en allvarlig kris. I ett politiskt skymningsläge
            kan det uppstå en tillfällig politisk koalition i riksdagen som
            är beredd att genomföra omfattande inskränkningar i demokratin.
            En regering kan då utlysa ett extra val, och om samma majoritetsförhållande
            kvarstår kan den nyvalda riksdagen därefter fullfölja inskränkningarna
            mycket snabbt. Inräknat beredningstid och tidsgränser för väckande
            av grundlagsärende skulle det i teorin kunna ta halvtannat år
            att avskaffa demokratin i Sverige.
          </p>
          <p xml:id="i-RdAJvHamKudNFMXeqD1om4">
            Ovanstående scenario behöver inte förutsätta att antidemokratiska
            partier vinner majoritet i riksdagen. Det går också att föreställa
            sig en situation där ett antidemokratiskt parti utnyttjar sin
            vågmästarställning till att avkräva konstitutionella reformer
            i utbyte mot att ge en regering sitt stöd i andra frågor. Vid
            en akut internationell kris skulle det också kunna inträffa att
            främmande makt utövar påtryckningar mot Sverige.
          </p>
          <p xml:id="i-QXpddN8H5Cx4xexVLrAEHb">
            Det finns anledning att göra en bredare analys av reglerna för
            ändring av grundlag. Flera olika alternativ bör då prövas. En
            möjlighet är att grundlagsändring ska förutsätta mellanliggande
            ordinarie riksdagsval, vilket skulle eliminera risken för att
            en tillfällig politisk kris utnyttjas till att utlysa extra val
            för att inskränka demokratin. En annan möjlighet är att föreskriva
            kvalificerad majoritet vid ändring av de centrala grundlagsbestämmelserna
            om riksdag, regering, domstolarnas oberoende, individuella fri-
            och rättigheter, tryck- och yttrandefrihet m.m. Möjligheten att
            föreskriva obligatorisk beslutande folkomröstning vid grundlagsändring
            som påtagligt inskränker nämnda bestämmelser bör också övervägas.
          </p>
          <p xml:id="i-MxXPKUN9Ze5v2EFRGFa6Qz">
            Vidare bör det analyseras om grundlagsändring ska förutsätta
            att ett minimiantal riksdagsledamöter deltar i beslutet. På så
            sätt förebyggs att långtgående inskränkningar i demokratin genomförs
            av ett litet antal ledamöter.
          </p>
          <head xml:id="i-Rz3zRPBYMdV5rrVvSnjAK4" type="h2">
            Stärk domstolarnas oberoende
          </head>
          <p xml:id="i-XzdQEBgTdbbNpWnhGwbxRz">
            Att rättskipningen sker under lagarna av oberoende domstolar
            som inte tar emot politiska instruktioner i enskilda fall är en
            förutsättning för ett demokratiskt och rättssäkert samhälle. Utvecklingen
            i auktoritär riktning i Ungern och Polen visar vilket strategiskt
            mål domstolarna är för de regeringar som vill montera ned den
            liberala demokratiska samhällsmodellen.
          </p>
          <p xml:id="i-3S4CyLrsQsQUQPgPJ71D4c">
            Domstolarnas oberoende är grundlagsfäst i regeringsformens elfte
            kapitel, men det finns luckor som behöver uppmärksammas. Bland
            annat finns det ingen grundlagsreglering av hur många domare som
            ska sitta i landets två högsta juridiska instanser, Högsta domstolen
            och Högsta förvaltningsdomstolen. Det gör att en auktoritär regering
            får möjlighet att utöva press på domstolsväsendet genom att verka
            för att antalet domare i HD och HFD ökas kraftigt. Likaså skulle
            en regering, i ett läge när den inte anser att någon av de av
            Domarnämnden föreslagna kandidaterna är tillräckligt regimlojal,
            kunna vägra att över huvud taget utse nya domare till de högsta
            instanserna. Förslag om grundlagsreglering av antalet domare i
            Högsta domstolen och Högsta förvaltningsdomstolen har framförts
            i den allmänna debatten och bör allvarligt övervägas i en kommande
            grundlagsöversyn.
          </p>
          <p xml:id="i-GGr7EJ9xAXVxTuNZBsKbWv">
            Angrepp på domstolsväsendet har i EU-grannländer också genomförts
            genom att i politiskt syfte sänka pensionsåldern för domare kraftigt.
            På så vis kan en auktoritär regering uppnå två fördelar. Dels
            töms domstolsväsendet på ett betydande antal domare som inte har
            den sittande regeringen att tacka för sin ställning, dels uppstår
            ett stort antal vakanser som kan fyllas med i regimens ögon mer
            passande kandidater. Frågan om att grundlagsreglera pensionsåldern
            för domare bör därför ingå i nästa grundlagsöversyn.
          </p>
          <p xml:id="i-BcpLJqEM7pgByaeaqBK93Q">
            Likaså bör den ekonomiska och administrativa makten över domstolarna
            ses över. Domstolsverket har det samlade ansvaret för domstolarnas
            budgetmedel och fördelar anslagna medel till domstolarna, och
            ansvarar likaså för viktiga administrativa uppgifter, organiserar
            utbildningar m.m. I grunden är detta en rimlig modell. I ett politiskt
            skymningsläge skulle dock en auktoritär regering kunna utöva ett
            påtagligt destruktivt inflytande över domstolarna genom att utse
            en regimtrogen generaldirektör för Domstolsverket för att gynna
            de domstolar som regimen favoriserar och straffa de domstolar
            som inte agerar lojalt.
          </p>
          <p xml:id="i-X6WAfmUMZkCE7jRPVUSYbQ">
            Vi anser att det noggrant bör övervägas att återinföra en styrelse
            för Domstolsverket, som i dag fungerar som en enrådighetsmyndighet
            med generaldirektör som ensam högsta chef. Vi stöder de förslag
            som har framförts om att låta domare utgöra majoriteten i styrelsen.
            Detta skulle väsentligt öka skyddet mot politisk påverkan gentemot
            domstolarna, och skulle också åstadkomma större likhet med den
            domstolsadministration som finns i våra nordiska grannländer.
          </p>
          <p xml:id="i-Kb9HgKFsPQ3YHU4guw25Db">
            Med bifall till tidigare motionsyrkanden från bl.a. Liberalerna
            har riksdagen nyligen gjort ett tillkännagivande om en grundlagsöversyn
            för att stärka domstolarnas oberoende. Vi avstår därför från att
            formellt upprepa våra yrkanden i denna motion, och förutsätter
            att den tillträdande regeringen förbereder en ny parlamentarisk
            kommitté där bl.a. dessa frågor kan analyseras.
          </p>
          <head xml:id="i-TnbWsz3E8j1eudzBLdUHK" type="h2">
            Grundlagsskydda public service-mediernas oberoende
          </head>
          <p xml:id="i-C1pSkdBLkxUFdHZuW5uxK3">
            Public service-medierna blir allt viktigare för det gemensamma
            samtalet i samhälleliga och kulturella frågor. Public service
            ska fortsatt ha ett brett uppdrag och sträva efter kvalitet och
            relevans.
          </p>
          <p xml:id="i-TP7LaLsKjMarHNRRC1fHu4">
            I länder där auktoritära regeringar tagit makten har en av de
            första åtgärderna varit att stärka greppet om medierna. Public
            service-medierna, med sitt uppdrag från det offentliga, är extra
            sårbara för detta. Det är av största vikt att det skapas starka
            garantier för att inte public service-mediernas oberoende från
            politiken urholkas. Därför bör Sveriges Televisions, Utbildningsradions
            och Sveriges Radios oberoende ställning tryggas i grundlagen.
          </p>
          <head xml:id="i-CrEQQc2CEoAMDV9j4LmbFP" type="h2">
            Författningsdomstol och lagprövning
          </head>
          <p xml:id="i-FC3JmYrp8WgSmGm7TzwkZy">
            Rättssäkerheten och skyddet för de medborgerliga fri- och rättigheterna
            behöver förstärkas. Därför ska en författningsdomstol inrättas
            i Sverige.
          </p>
          <p xml:id="i-DR6aDFHKKwdhALU7edJuiJ">
            För oss liberaler är tanken bakom en författningsdomstol enkel.
            All makt kan missbrukas, också den som har getts i fria val. Om
            medborgare i sitt dagliga liv avkrävs att följa lagar och förordningar
            är det också rimligt att kräva att politiker följer grundlagen
            i sitt arbete med att stifta nya lagar. Detta är särskilt angeläget
            för att förebygga att den offentliga makten utövas under lagarna
            också vid en politisk kris eller ett så kallat skymningsläge.
          </p>
          <p xml:id="i-Xj9ufsEJ7oeMXikzU6asRA">
            Det finns också andra argument för en starkare lagprövningsrätt.
            Om det i efterhand blir lättare att pröva en ny lags förenlighet
            med grundlagen höjs kvaliteten i lagstiftningsarbetet. Lagstiftaren
            tvingas att se till att en ny lag håller så hög rättslig standard
            att den inte riskerar att kritiseras av författningsdomstolen.
          </p>
          <p xml:id="i-XddeGVGQx4tXYwis55fzZj">
            Ofta angrips idén om en författningsdomstol med argumentet att
            en förändring i den riktningen skulle vara odemokratisk. Det är
            en felsyn. Om en författningsdomstol inrättades skulle det inte
            innebära att makten vreds ur de folkvalda politikernas händer.
            Ytterst har medborgarnas valda representanter alltid möjligheten
            att ändra grundlagen för att undanröja en konflikt mellan författningen
            och en specifik lag. Det som etablerandet av en författningsdomstol
            betyder är att det skapas tydliga spelregler, som ger ett betydligt
            ökande mått av eftertanke och reflektion i den politiska processen
            kring formerna för lagstiftning och respekten för de grundläggande
            fri- och rättigheterna.
          </p>
          <p xml:id="i-H86PdqcPvaFAmMn1SwaWxy">
            Liberalerna anser därför att ett lagstiftningsarbete för att
            inrätta en författningsdomstol bör inledas. I detta arbete bör
            också analyseras möjligheten att ge författningsdomstolen rätt
            till så kallad abstrakt normprövning. Likaså bör Lagrådets framtida
            roll och funktion vid ett inrättande av en författningsdomstol
            ingå i den bredare analys som behövs.
          </p>
          <p xml:id="i-TwGNxKUBc9cLitQfnrpRH4">
            Frågan om behovet av en författningsdomstol och normprövning
            har utretts av Grundlagsutredningen, vars förslag låg till grund
            för författningsreformen 2010. Under föregående mandatperiod har
            det inte varit aktuellt att analysera frågan på nytt. Vid nästa
            övergripande grundlagsöversyn anser Liberalerna det vara naturligt
            att frågan om författningsdomstol analyseras, liksom frågan om
            abstrakt lagprövning.
          </p>
          <head xml:id="i-U5LuTKNzuR7mgwGrNyeEUN" type="h1">
            Utveckla det demokratiska systemet
          </head>
          <head xml:id="i-6Dxsee5xxKEYEumijgYFFv" type="h2">
            Återinför skilda valdagar
          </head>
          <p xml:id="i-HXeCXNSBao6Tz978Wso1iF">
            Alltsedan 1970 har val till riksdag, landsting och kommuner ägt
            rum på en och samma dag, numera vart fjärde år. Bland världens
            demokratier är Sverige ett av de länder där det går längst tid
            mellan de allmänna valen. Olägenheterna med den nuvarande ordningen
            framstår i allt tydligare dager.
          </p>
          <p xml:id="i-Yb3NMfaWioXLnmF8nHkt4W">
            Den lokala politiken, där exempelvis inriktningen av en väsentlig
            del av den offentliga välfärdspolitiken beslutas, kommer i skymundan
            av rikspolitiken. Kommunalpolitikerna, vilka bör fungera som demokratins
            spjutspetsar, blir anonyma och bilden av kommunerna som rena implementeringsorgan
            för riksdag och regering förstärks.
          </p>
          <p xml:id="i-YYAWtFK9UykBVwXdWedxos">
            Liberalerna menar att det bästa vore att återgå till skilda valdagar.
            Vartannat år skulle det i så fall vara val till riksdagen, vartannat
            år till kommuner och landsting. Detta ger större utrymme för lokal
            politisk debatt och ansvarsutkrävande. Frågan om hur skilda valdagar
            ska genomföras bör prövas ytterligare inom ramen för en kommande
            författningsöversyn.
          </p>
          <head xml:id="i-4hkJcG84rb9D4hYoGM9w6s" type="h2">
            Förnya personvalssystemet
          </head>
          <p xml:id="i-XLqx6vRwmZKMjLbwxTnbfg">
            Systemet med personval infördes 1998. Liberalerna var pådrivande
            för att personvalssystemet blev verklighet, så att väljarna fick
            större makt att påverka vilka förtroendevalda som skulle föra
            deras talan i folkvalda församlingar. Från och med valet 2014
            gäller en enhetlig gräns så att kandidater som får mer än 5 procent
            kryss kan bli invalda genom personval.
          </p>
          <p xml:id="i-5GLhK5JGE3D39xD9MHhESR">
            Personvalssystemet har nu tillämpats i sex val till riksdag,
            landsting och kommuner och fyra val till Europaparlamentet. Även
            om personvalet används av många måste det också konstateras att
            genomslaget inte blivit det förväntade. Andelen som personröstar
            i riksdagsvalen pendlar mellan 22 och 26 procent och tendensen
            har de senaste valen varit svagt fallande. Förhoppningen om att
            allt fler skulle personrösta, i takt med att väljarna vänjer sig
            vid det nya systemet, har alltså inte infriats.
          </p>
          <p xml:id="i-WqnwWoR92GhFPisivhdpVq">
            För oss liberaler är det en självklar princip att väljarna ska
            ha ett tydligt inflytande över vilka förtroendevalda som företräder
            dem. De nästan 1,6 miljoner personkryss som avgavs i årets riksdagsval
            visar också att möjligheten uppskattas av många väljare. Att avskaffa
            personvalssystemet är alltså inget alternativ. I stället bör det
            göras en bredare analys av hur personvalssystemet kan utvecklas
            för att bli mer ändamålsenligt.
          </p>
          <p xml:id="i-JjejhQRfmDvdDmzPPWUR4b">
            De svagheter som finns i dagens system behöver också erkännas.
            Till exempel finns det en inbyggd paradox i att bara tillåta ett
            personkryss när valet sker i en valkrets med många mandat.
          </p>
          <p xml:id="i-EjCPpHqEJTGbpEhJCMKwgA">
            Systemet med ett enda personkryss fungerar som bäst när väljaren
            röstar på ett parti som realistiskt sett bara kan ta ett mandat
            i valkretsen. Väljaren kan då avge en tydlig preferens för vem
            som blir partiets företrädare.
          </p>
          <p xml:id="i-BoFxXhbnAn9CZYX6SXHwja">
            Om väljaren däremot röstar på ett parti som kan förväntas ta
            många mandat i valkretsen blir effekten mer svårförutsägbar. Till
            exempel kan det i ett större parti med flera mandat vara relativt
            enkelt för en liten men hårt sammansvetsad falang att kryssa in
            en kandidat, om väljarkåren i övrigt har jämn spridning på personkryssen.
            Om det i ett större parti finns hård konkurrens om flera av mandaten
            kan väljaren bara avge sin preferens vad gäller ett av mandaten.
          </p>
          <p xml:id="i-F67mS8SFJq4GaeszvUXAw">
            Personvalssystemet har nu funnits i 20 år, och tiden är mogen
            att göra en bredare översyn. Utgångspunkten ska vara att personvalssystemet
            ska behållas, men översynen bör i övrigt ske förutsättningslöst.
            Några tänkbara alternativ som skulle kunna prövas i en sådan utredning
            skulle kunna vara att sänka procentspärren för personkryss eller
            att ge väljaren möjligheten att avge flera personröster. Likaså
            bör systemet i Finland, där personvalet är ett obligatoriskt inslag
            i valhandlingen, analyseras.
          </p>
          <head xml:id="i-4FXjrLR3KKwiaCP14mw7E4" type="h2">
            Stärk valhemligheten och valsäkerheten
          </head>
          <p xml:id="i-TYyPxRArNnXGYUHdcam5jW">
            Det svenska systemet för valförrättningar har brister vad gäller
            både valhemlighet och valsäkerhet. Personer med synnedsättning
            saknar möjligheter att personrösta med bevarad full valhemlighet.
            Så kallad familjeröstning, där flera personer samtidigt ställer
            sig bakom valskärmen och tillsammans gör i ordning sina valkuvert
            i varandras åsyn, är ett utbrett fenomen trots att det formellt
            inte är tillåtet.
          </p>
          <p xml:id="i-6NRrMdMsziwKGK7C9eve1i">
            Genom ett lagstiftningsärende som nu ligger på riksdagens bord
            införs nya regler för hur valsedlar tillhandahålls i anslutning
            till röstmottagningsställen. Det nya regelverket innebär att valsedlar
            ska läggas ut i ett utrymme som är avskärmat för insyn. Detta
            är inte riskfritt med tanke på att möjligheterna till sabotage
            och manipulation då ökar. Därför måste det nya regelverket utvärderas
            grundligt efter Europaparlamentsvalet 2019.
          </p>
          <p xml:id="i-qD5F3ixhvpFiH1JBojzCD">
            Valåret 2014 var det första år där myndigheterna skulle garantera
            att vallokalerna var tillgängliga för alla och att därmed individer
            med funktionsnedsättning inte skulle kunna bli diskriminerade.
            Kommunernas dispenser att kunna använda otillgängliga lokaler
            togs bort. Men den demokratiska resan mot full tillgänglighet
            måste fortsätta. Ett allvarligt problem i dag är att personer
            med synnedsättning inte kan rösta med fullständig valhemlighet
            i vallokalerna. Det går nämligen inte att personrösta på en kandidat
            utan att röja sin valhemlighet eftersom man måste be en valarbetare
            att hjälpa en att kryssa på valsedeln.
          </p>
          <p xml:id="i-H2kipSvs8xk8Jfx3TLTM3v">
            Med anledning av ett tidigare motionsyrkande från Liberalerna
            tillkännagav riksdagen våren 2016 vikten av att synnedsatta ska
            kunna personrösta utan att tvingas röja valhemligheten för någon.
            Ambitionen bör, enligt riksdagens mening, vara att en fullgod
            lösning ska finnas på plats så snart som möjligt – dock senast
            inför 2022 års allmänna val. Liberalerna välkomnar att det finns
            bred uppslutning för detta i riksdagen, och det är angeläget att
            utredningsåtgärder nu vidtas.
          </p>
          <p xml:id="i-BeTe66Uuz323nYRVLWkwAg">
            Sammanfattningsvis anser Liberalerna att en fortsatt översyn
            av formerna för valförrättning bör ske. I denna översyn bör ingå
            skärpta åtgärder mot familjeröstning, förbättrad valhemlighet
            för personer med synnedsättning och förbättrat skydd mot manipulation
            och sabotage av valsedlar utlagda i vallokalen.
          </p>
          <head xml:id="i-7srAoMnqzLoKPdmVWfLMPL" type="h2">
            Folkmotion
          </head>
          <p xml:id="i-KftPYhMs2bGf9vuKEG5QQv">
            2014 års demokratiutredning (SOU 2016:5) föreslog att Sverige
            skulle införa folkmotion till riksdag, kommuner och landsting.
            Förslaget innebär att en röstberättigad person kan anmäla en folkmotion
            och öppna en namninsamling bland andra röstberättigade. Om minst
            en procent av de röstberättigade inom en viss tid ansluter sig
            till en folkmotion väcks motionen. För kommuner och landsting
            föreslås folkmotionen ersätta dagens system med medborgarförslag.
          </p>
          <p xml:id="i-3muzmDZnB3JfbidSrvFCqi">
            Liberalerna anser att utredningens förslag om folkmotion öppnar
            en intressant möjlighet för medborgarna att lämna in konkreta
            förslag till behandling i de folkvalda församlingarna. Eftersom
            förslag som väckts i folkmotion ska beredas på samma sätt som
            motioner väckta av politiker blir det också enkelt att låta dessa
            förslag vara en del av den ordinarie beslutsprocessen. Liberalerna
            ser därför positivt på att förslaget prövas närmare.
          </p>
          <p xml:id="i-LoZUPTcFdZZtbX9FaXK2wh">
            Om den fortsatta beredningen leder fram till slutsatsen att folkmotion
            ska införas anser Liberalerna att det måste vara en förutsättning
            att folkmotion bara ska kunna väckas i sådana frågor där respektive
            folkvald församling är behörig att fatta beslut. En fråga som
            då bör studeras särskilt är i vilken mån det ska vara möjligt
            att lämna in folkmotioner som närmast är av opinionsbildande karaktär,
            t.ex. en folkmotion med förslag om att riksdagen ska göra ett
            allmänt hållet tillkännagivande i en aktuell fråga. Det bör också
            övervägas vilket minimiantal underskrifter som ska krävas. För
            att instrumentet folkmotion ska bli legitimt behöver vidare antalet
            undertecknare vara tillräckligt stort. Erfarenheterna från Finland,
            där ett liknande system redan finns, bör analyseras.
          </p>
          <head xml:id="i-MjQJpDLjPWVMCnVarXVgCM" type="h1">
            Ett modernt ämbetsansvar
          </head>
          <p xml:id="i-CVQ3YBUH9uiW4FppEYvW7f">
            Det så kallade ämbetsansvaret, vilket var en benämning på vissa
            befattningshavares (till exempel stats- och kommunaltjänstemäns)
            straffrättsliga ansvar för skötseln av sin befattning, avskaffades
            genom en reform 1975. Den som var underkastad ämbetsansvar hade
            tidigare kunnat dömas till särskilda straff, avsättning eller
            suspension. Reformen innebar att det straffbelagda området minskade
            avsevärt.
          </p>
          <p xml:id="i-YHnXqD3RhYzZUcReCt31Sa">
            Ämbetsansvarsreformen var inte oomstridd. Kritikerna menade att
            förändringen inte tog tillräckligt stor hänsyn till skillnaderna
            mellan offentlig och privat verksamhet.
          </p>
          <p xml:id="i-JKnFifPX1NawvDGcabdpo8">
            År 1989 förändrades därför lagstiftningen på nytt, denna gång
            så att det straffrättsliga tjänsteansvaret för offentligt anställda
            utvidgades. Dagens regler innebär att den som vid myndighetsutövning
            genom handling eller underlåtenhet åsidosätter vad som gäller
            för uppgiften döms för tjänstefel till böter eller fängelse i
            upp till två år enligt brottsbalken.
          </p>
          <p xml:id="i-Qhf7mZg4Q3BS8Q71mXTeTE">
            Liberalerna anser att det finns skäl att utvärdera gällande lagstiftning
            och utreda huruvida tjänsteansvarsbestämmelserna behöver skärpas.
            Detta innebär inte att vi förespråkar en återgång till äldre tiders
            bestämmelser och de särskilda strafformer som då gällde. Däremot
            menar vi att den makt som följer med rätten att bedriva myndighetsutövning
            behöver kombineras med ett tydligt regelverk gentemot den som
            grovt missköter sitt uppdrag som företrädare för det allmänna.
          </p>
          <p xml:id="i-BE753rW27MdPsXhWsCi8xk">
            Med delvis bifall till ett tidigare motionsyrkande från Liberalerna
            har riksdagen nyligen uttalat att ett utökat straffansvar för
            tjänstefel i den offentliga förvaltningen skulle förbättra medborgarnas
            rättssäkerhet och öka förtroendet för den offentliga verksamheten.
            Riksdagen tillkännagav därför att lagstiftningen om tjänstefel
            borde ses över, med inriktningen att fler handlingar än i dag
            ska kunna bestraffas. Liberalerna välkomnar detta och avstår därför
            från att formellt upprepa vårt yrkande i denna motion. I stället
            förutsätter vi att den tillträdande regeringen nu vidtar nödvändiga
            åtgärder för att frågan utreds. Målet bör vara att ett modernt
            och ändamålsenligt ämbetsansvar ska återinföras inom såväl statlig
            som kommunal verksamhet.
          </p>
          <head xml:id="i-4sU1T3Qve2VU8UvUydbX6W" type="h1">
            Befria Svenska kyrkan
          </head>
          <p xml:id="i-3LWzSqdDK2F7P7r79SBuKT">
            Trossamfunden är en central del av det civila samhället och ska
            ha goda möjligheter att verka. Staten har ett ansvar för att säkra
            en fri religionsutövning men ska inte ta ställning för en viss
            religion eller vissa samfund.
          </p>
          <p xml:id="i-BFAMT4ZmCgvKwYqhZN5beB">
            Genom kyrka–stat-reformen 1999/2000 ändrades relationen mellan
            Svenska kyrkan och staten i grunden. Kyrkolagen med rötter i 1600-talets
            lutherska ortodoxi avskaffades, och statens medverkan i beslut
            kring Svenska kyrkans inre verksamhet avskaffades. Detta var något
            som Liberalerna, med våra djupa rötter i kampen för religionsfrihet,
            hade verkat för under mycket lång tid.
          </p>
          <p xml:id="i-4FnM9w5KwHASz9ZDzVXjBQ">
            Kyrka–stat-reformen innebar dock inte att statens särskilda styrning
            av Svenska kyrkan upphörde helt. Medan andra samfund fritt väljer
            sin egen organisationsform finns det en särskild lag (1998:1591)
            om Svenska kyrkan, som detaljerat reglerar samfundets uppbyggnad,
            församlingens uppgifter, biskoparnas roll, kyrkomötets beslutsbefogenheter
            och så vidare. Och mest slående av allt: i lagens portalparagraf
            föreskrivs Svenska kyrkans religiösa bekännelse.
          </p>
          <p xml:id="i-7SUFRWm7UEPmNxKDWu3x3i">
            Lagen om Svenska kyrkan får ses som en del av den bredare kompromiss
            som på 1990-talet möjliggjorde de förändrade relationerna mellan
            staten och Svenska kyrkan. I ett historiskt perspektiv är det
            dock uppenbart att den bara kan ses som en etapp på vägen mot
            att Svenska kyrkan uppnår fullt oberoende, på samma villkor som
            övriga trossamfund i Sverige.
          </p>
          <p xml:id="i-JuquLKyxY6LZ1e3Ki3rqC7">
            För att Svenska kyrkan ska stå helt fri från statlig styrning
            anser därför Liberalerna att den särskilda lagen om Svenska kyrkan
            bör avskaffas. Svenska kyrkan bör liksom alla andra samfund ha
            full frihet att avgöra sin egen verksamhet. Det är Svenska kyrkans
            medlemmar – inte riksdagen – som ska avgöra samfundets vägval
            i religiösa frågor.
          </p>
          <p xml:id="i-9bfK3swb1BrZpcSrnha6F6">
            Att avskaffa lagen om Svenska kyrkan kan eventuellt förutsätta
            anpassningar av övrig lagstiftning. Det påverkar däremot inte
            i sig Svenska kyrkans ansvar vad gäller begravningsväsendet. Inte
            heller trossamfundens möjlighet att via Skatteverket få hjälp
            med uppbörden av medlemsavgifter påverkas, eftersom detta regleras
            i annan lagstiftning.
          </p>
          <head xml:id="i-JXMnScJotBkg7m9e9dzEMX" type="h1">
            Integritetspolitik
          </head>
          <head xml:id="i-8924hh2dKFx24cRJPemNpX" type="h2">
            Stärk tillsynen och uppföljningen på integritetsområdet
          </head>
          <p xml:id="i-24fNmUdnnDkESmEwpn8MnY">
            Det är positivt att Datainspektionen (som eventuellt byter namn)
            har fått ett utökat uppdrag att löpande följa utvecklingen inom
            integritetsskydd och rapportera till regeringen om den mest aktuella
            och betydelsefulla utvecklingen som påverkar den personliga integriteten.
            Liberalerna anser att Datainspektionen också bör ges en övergripande
            roll som tillståndsmyndighet för integritetskänslig hantering
            av personuppgifter.
          </p>
          <p xml:id="i-9SwNp6K6ocbUGaZrrggjyN">
            Regeringen bör i en årlig skrivelse till riksdagen redovisa utvecklingen
            vad gäller skyddet för den personliga integriteten. Skrivelsen
            bör avse både de legala förutsättningarna för integritetsskyddet
            och den övergripande utvecklingen vad gäller användningen av olika
            slags informationsteknik som påverkar integriteten.
          </p>
          <head xml:id="i-VkqDcwMLoCx5DYuDcNB7SG" type="h2">
            Tänk efter före – obligatoriska integritetsanalyser
          </head>
          <p xml:id="i-UqCRF1rCAsR4dnsYSgmTR3">
            Redan på ett tidigt stadium i lagstiftningsprocessen måste integritetshänsyn
            spela en viktig roll. I alla direktiv till utredningar om ny lagstiftning
            ska obligatoriskt ingå att bedöma regelförändringars effekter
            på människors personliga integritet, på samma sätt som man i dag
            alltid bedömer effekterna på till exempel jämställdheten och den
            regionala utvecklingen.
          </p>
          <p xml:id="i-m9TH3qatfzV9eLPZ843ZF">
            Den parlamentariska integritetsskyddskommittén presenterade i
            sitt delbetänkande Skyddet för den personliga integriteten – Kartläggning
            och analys (SOU 2007:22) sina iakttagelser om hur integritetshänsyn
            tillgodoses i lagstiftningsarbetet. En övergripande slutsats var
            att ett påfallande drag i den lagstiftning som på olika sätt berör
            skyddet för den personliga integriteten är att integritetskänsliga
            åtgärder av olika slag sällan sätts in i ett systematiskt sammanhang.
            Detta kan, menade kommittén, leda till att de additiva effekterna
            av ny lagstiftning som begränsar den personliga integriteten inte
            blir tillräckligt uppmärksammade. Kommittén framhöll också vikten
            av systematisering vid behandlingen av frågor om integritetsskydd.
            Därefter har Integritetskommittén gjort bedömningen att det inte
            finns behov av att inrätta ett särskilt integritetsskyddsorgan
            (SOU 2016:41).
          </p>
          <p xml:id="i-X5P2NUQ9EgZye6UVyyDrCE">
            Det finns dock andra sätt att åstadkomma denna systematik. I
            sammanhanget vill vi särskilt lyfta fram behovet av en obligatorisk
            integritetsanalys i ett tidigt skede av lagstiftningsarbetet.
            Redan i dag föreskriver kommittéförordningen (1998:1474) att statliga
            utredningar alltid ska göra konsekvensbeskrivningar vad gäller
            de föreslagna åtgärdernas effekter för t.ex. den statliga och
            kommunala ekonomin, den kommunala självstyrelsen, jämställdheten
            eller integrationen. På samma sätt bör det ställas krav på att
            genomföra en integritetskonsekvensutredning. Integritetsfrågan
            skulle då alltid analyseras innan nya lagförslag tas fram, och
            lagstiftaren tvingas därmed tänka efter före.
          </p>
        </div>
        <div xml:id="i-W4BqbMoEx3CVVprkq3Xhyi" type="signatureBlock">
          <list xml:id="i-W8Fow4RXWyHaJw8yDLjxzL">
            <item xml:id="i-CPCcnj7TCDPnE42GbJjMcu" who="i-VGvz17reDhSXFdrtvk1pwq" type="signature">
              Bengt Eliasson (L)
            </item>
            <item xml:id="i-FpFrSvszu1sEnP3CNgsJwP" who="i-U6F8gqiuV2DEZN1aMhyDnJ" type="signature">
              Christer Nylander (L)
            </item>
            <item xml:id="i-VrLCZwk8DzP3VRaEStbVp1" who="i-S7wLw9aynA5vbRCsqxxL3N" type="signature">
              Tina Acketoft (L)
            </item>
            <item xml:id="i-Hnm5ApGHBzjkGMWkJMU6WG" who="i-QQYotqFjTJA7EiQZc1Wmzs" type="signature">
              Emma Carlsson Löfdahl (L)
            </item>
            <item xml:id="i-9rX4uSDizMKVdxRtZ5ArSC" who="i-HzxR5drvvumXGW3Fi7DiXX" type="signature">
              Lina Nordquist (L)
            </item>
            <item xml:id="i-B5ebqUawSkfjWECP5Fp31f" who="i-VBA6eUH2CpmPZFgqzCpt9N" type="signature">
              Mats Persson (L)
            </item>
            <item xml:id="i-FkT8tfgZyKFaURsVTe6p7H" who="i-BUYvEhrSc9gnHcd6iS4eDJ" type="signature">
              Allan Widman (L)
            </item>
          </list>
        </div>
      </div>
    </body>
  </text>
</TEI>
