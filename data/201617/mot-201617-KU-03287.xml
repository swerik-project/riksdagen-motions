<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201617-KU-03287">
  <teiHeader>
    <fileDesc>
      <titleStmt>
        <title>Utvecklat arbete mot våldsbejakande extremism</title>
        <author corresp="i-BZ7PcK8D1efvHXsafGEMKE">av Andreas Norlén m.fl. (M, C, L, KD)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2016/17:3287 av Andreas Norlén m.fl. (M, C, L, KD)</title>
          <idno type="rdwebb">H4023287</idno>
          <rs type="number">3287</rs>
          <orgName type="comitteeAbbreviation">KU</orgName>
          <ref type="dokument_url_text">http://data.riksdagen.se/dokument/H4023287/text</ref>
          <ref type="dokument_url_html">http://data.riksdagen.se/dokument/H4023287</ref>
          <ref type="dokumentstatus_url_xml">http://data.riksdagen.se/dokumentstatus/H4023287</ref>
          <ref type="docx">http://data.riksdagen.se/fil/A6243291-BAF8-40C7-B641-F02AE33490E6</ref>
          <ref type="pdf">http://data.riksdagen.se/fil/456DD5F9-A674-434B-B099-6C7CAC82327A</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-BZ7PcK8D1efvHXsafGEMKE</idno>
            <name>Andreas Norlén</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="man">
            <idno>i-YVn7bHWq33ziBuqm8fKFGq</idno>
            <name>Per-Ingvar Johnsson</name>
            <state type="partyAffiliation" ref="Q110832">
              <desc>C</desc>
            </state>
          </person>
          <person gender="woman">
            <idno>i-S7wLw9aynA5vbRCsqxxL3N</idno>
            <name>Tina Acketoft</name>
            <state type="partyAffiliation" ref="Q110857">
              <desc>L</desc>
            </state>
          </person>
          <person gender="man">
            <idno>i-4BTx6VbUNJDqLqfkYqjnsE</idno>
            <name>Tuve Skånberg</name>
            <state type="partyAffiliation" ref="Q213654">
              <desc>KD</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-HLVZFovL9rgdbyvFCEkzTB" type="signed"/>
        <correspContext corresp="i-HLVZFovL9rgdbyvFCEkzTB">
          <note type="signatory" corresp="i-BZ7PcK8D1efvHXsafGEMKE"/>
          <note type="signatory" corresp="i-YVn7bHWq33ziBuqm8fKFGq"/>
          <note type="signatory" corresp="i-S7wLw9aynA5vbRCsqxxL3N"/>
          <note type="signatory" corresp="i-4BTx6VbUNJDqLqfkYqjnsE"/>
        </correspContext>
        <correspAction xml:id="i-9aNf3x2Tj9Fvjw88GbJNZ5" type="submitted">
          <date when="2016-10-05"/>
          <time when="15:52:23"/>
        </correspAction>
        <correspAction xml:id="i-7XP8RJWrNjcGxeyjaQsLgb" type="reviewed">
          <date when="2016-10-06"/>
          <time when="12:42:57"/>
        </correspAction>
        <correspAction xml:id="i-MNeZ4J8z1YJdEuRpgusG2C" type="referred">
          <date when="2016-10-14"/>
        </correspAction>
        <correspAction xml:id="i-LCzUyCBVExGE7hBefNZcqr" type="assigned">
          <date when="2017-08-08"/>
          <time when="15:15:24"/>
        </correspAction>
        <correspContext corresp="i-LCzUyCBVExGE7hBefNZcqr">
          <ref type="assignedTo">Konstitutionsutskottet</ref>
        </correspContext>
        <correspAction xml:id="i-6p2qRDMSuSybpfA8HkmNvo" type="behandlas_i"/>
        <correspContext corresp="i-6p2qRDMSuSybpfA8HkmNvo">
          <ref type="uppgift">2016/17:KrU4</ref>
          <ref type="ref_dok_id">H401KrU4</ref>
          <ref type="ref_dok_typ">bet</ref>
          <ref type="ref_dok_rm">2016/17</ref>
          <ref type="ref_dok_bet">KrU4</ref>
          <ref type="ref_dok_titel">Civila samhället</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-DF347AcqFPrANsdE3ojw8R" type="behandlas_i"/>
        <correspContext corresp="i-DF347AcqFPrANsdE3ojw8R">
          <ref type="uppgift">2016/17:KU23</ref>
          <ref type="ref_dok_id">H401KU23</ref>
          <ref type="ref_dok_typ">bet</ref>
          <ref type="ref_dok_rm">2016/17</ref>
          <ref type="ref_dok_bet">KU23</ref>
          <ref type="ref_dok_titel">Förebyggande av våldsbejakande extremism</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-C3vQr7kqarEhhVrn8xYufa" type="behandlas_i"/>
        <correspContext corresp="i-C3vQr7kqarEhhVrn8xYufa">
          <ref type="uppgift">2016/17:JuU19</ref>
          <ref type="ref_dok_id">H401JuU19</ref>
          <ref type="ref_dok_typ">bet</ref>
          <ref type="ref_dok_rm">2016/17</ref>
          <ref type="ref_dok_bet">JuU19</ref>
          <ref type="ref_dok_titel">Kriminalvårdsfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div xml:id="i-BwMFK4cTuyH8PUpndF9GM8" type="motHeader">
        <div xml:id="i-LcF1GLkiC2J2tefXhK7zrf" type="motTitle">
          Motion till riksdagen 2016/17:3287 av Andreas Norlén m.fl. (M,
          C, L, KD) Utvecklat arbete mot våldsbejakande extremism
        </div>
      </div>
      <div xml:id="i-33td1y8zNAfcLEJVjk4C5v" type="motBody">
        <div xml:id="i-UPzvgiySkmKq4VoJeKqjKu" type="motProposal" subtype="förslag">
          <head xml:id="i-6MhjRB1KEjtg9hrc7ms27L">
            Förslag till riksdagsbeslut
          </head>
          <list xml:id="i-JQsE6L2MpkmjJwHLKZe9oU" style="ol">
            <item xml:id="i-A6QcFiUq4owtuDz6bEe43V">
              Riksdagen ställer sig bakom det som anförs i motionen om att
              öka kommunernas kunskap om förebyggande arbete och om hur kommunerna
              bör arbeta med återvändare, och detta tillkännager riksdagen för
              regeringen.
            </item>
            <item xml:id="i-RGcWK4n8euH8bJziWMNJkC">
              Riksdagen ställer sig bakom det som anförs i motionen om att
              se över offentlighets- och sekretesslagen och tillkännager detta
              för regeringen.
            </item>
            <item xml:id="i-NNSGoi5trgt7ECKPF8YqBE">
              Riksdagen ställer sig bakom det som anförs i motionen om att
              regeringen ska utarbeta en strategi för att säkerställa att statliga
              eller kommunala medel inte tilldelas verksamheter eller åtgärder
              som riskerar att direkt eller indirekt stödja radikalisering,
              våldsbejakande extremism eller terrorism, och detta tillkännager
              riksdagen för regeringen.
            </item>
            <item xml:id="i-PVE5Dpk6Uzs5aHFUU6AbE8">
              Riksdagen ställer sig bakom det som anförs i motionen om avhopparverksamheter
              för personer som vill lämna våldsbejakande, extremistiska grupper,
              samtidigt som lagföring prioriteras, och detta tillkännager riksdagen
              för regeringen.
            </item>
            <item xml:id="i-YVD5nx5fzngiLbfLF5vv6C">
              Riksdagen ställer sig bakom det som anförs i motionen om att
              sprida avhoppares erfarenheter och kunskaper, särskilt bland ungdomar,
              och detta tillkännager riksdagen för regeringen.
            </item>
            <item xml:id="i-2VwTdUShMsBh6XXburn62B">
              Riksdagen ställer sig bakom det som anförs i motionen om anhöriga
              och tillkännager detta för regeringen.
            </item>
            <item xml:id="i-58Z8AMjJP2VuZcUMAPC9QL">
              Riksdagen ställer sig bakom det som anförs i motionen om att
              prioritera arbete inom kriminalvården för att upptäcka och motverka
              radikalisering på anstalterna och inom frivården, och detta tillkännager
              riksdagen för regeringen.
            </item>
            <item xml:id="i-TjENtfnqNMMPPLzj3cXXy8">
              Riksdagen ställer sig bakom det som anförs i motionen om att
              trossamfund, som står bakom demokratins principer och principerna
              om mänskliga fri- och rättigheter, bör ingå i det förebyggande
              arbetet genom en förbättrad dialog mellan staten, kommuner och
              samfund, och detta tillkännager riksdagen för regeringen.
            </item>
            <item xml:id="i-HDoTvyUKjjU4c5graSn3qA">
              Riksdagen ställer sig bakom det som anförs i motionen om så kallade
              ensamagerande gärningsmän (terrorister som är ”ensamvargar”) och
              tillkännager detta för regeringen.
            </item>
            <item xml:id="i-BboTgKxPNCGvmkmDy9amSm">
              Riksdagen ställer sig bakom det som anförs i motionen om utökad
              närvaro av statliga myndigheter i utsatta områden och tillkännager
              detta för regeringen.
            </item>
            <item xml:id="i-QETCw3cFDQ1EjxbNaXLqbx">
              Riksdagen ställer sig bakom det som anförs i motionen om ett
              värderingsbaserat arbete mot bristande jämställdhet, homofobi
              och hedersförtryck samt alla former av rasism inklusive antisemitism,
              islamofobi, afrofobi och antiziganism, och detta tillkännager
              riksdagen för regeringen.
            </item>
          </list>
        </div>
        <div xml:id="i-4NniuEGW3pfhFS9tUvw5iG" type="motContent">
          <head xml:id="i-Vs622PxypMBNmYNw4X36fr" type="h1">
            Inledning
          </head>
          <p xml:id="i-BDAJGF4RYJGGqBrzUMUKgA">
            Sverige är ett fritt, öppet och demokratiskt samhälle, som är
            byggt på grundläggande värden som demokrati, rättsstat, individens
            frihet och ömsesidig respekt och tolerans gentemot personer med
            andra uppfattningar och övertygelser. Men det finns krafter som
            utmanar öppenheten och trotsar demokratins spelregler.
          </p>
          <p xml:id="i-M7GroKe5VnPNfdnJ3prNuF">
            I politiken mot det som kallas våldsbejakande extremism ryms
            åtgärder som riktar sig mot de tre våldsinriktade, extremistiska
            miljöer som anses finnas i Sverige för närvarande: den vänsterextrema
            miljön, den högerextrema miljön och den våldsbejakande islamistiska
            miljön. Det är dock viktigt att betona att det finns stora skillnader
            mellan dessa tre miljöer. Det främsta terroristhotet i Sverige
            i dag kommer från aktörer inspirerade av Isil/Daesh, al-Qaida
            eller närbesläktade organisationers ideologier.
          </p>
          <p xml:id="i-bK8cvhdU5CLEwGCrPbTG7">
            Självfallet måste även vänsterextremism och högerextremism motverkas.
            Att den våldsamma högerextremismen är ett konkret hot i Sverige
            visas av att högerextremister bär ansvar för ett antal mord begångna
            i vårt land under de senaste 25 åren. Nordens värste massmördare
            i fredstid, Anders Behring Breivik, drevs också av högerextrema
            åsikter. Även vänsterextrema grupper har gjort sig skyldiga till
            olika våldsdåd. Med detta i beaktande är det dock angeläget att
            vara tydlig med att den största utmaningen i dagsläget utgörs
            av den militanta islamismen.
          </p>
          <p xml:id="i-TipCa8ay8XiCd4KEEKjbD9">
            Säkerhetspolisen skriver (http://www.sakerhetspolisen.se/kontraterrorism/hot-och-hotbild.html):
          </p>
          <p xml:id="i-LnUanNrYsto5a199ai4Zvw">
            De pågående konflikterna i Mellanöstern var under 2015 den i
            särklass mest drivande faktorn bakom terrorismen. Ett exceptionellt
            högt antal svenskar har anslutit sig till sunniextremistiska terroristgrupper
            verksamma i Syrien och Irak.
          </p>
          <p xml:id="i-2BacmuD21M1SJMhDJ3Ko4D">
            Att ansluta sig till en terroristgrupp är allvarligt då personens
            förmåga och avsikt att utföra terroristattentat kan öka. De flesta
            som reser är unga män, men under 2015 har antalet kvinnor och
            barn som rest ökat. Personer som ansluter sig till terroristgrupper
            kan inspirera andra att ansluta sig eller begå terroristbrott
            i Sverige. Internet är i denna bemärkelse en betydelsefull kontaktyta
            och inspirationskälla. Ju fler kontakter som knyts i terrorismsyfte
            i Sverige och utomlands desto fler fall och svårupptäckta aktörer
            kommer Säkerhetspolisen ha att göra med.
          </p>
          <p xml:id="i-Hh5uej53JTVKUkNMhXMDpu">
            De konflikter som driver terrorismen kommer inte att lösas i
            närtid. Därför kommer terrorismen inte att minska i världen och
            detta påverkar naturligtvis hotbilden i Sverige. Personer som
            ansluter sig till terroristgrupper i andra länder är ofta oerfarna
            och har ett begränsat kontaktnät och extremistiskt umgänge. De
            återvänder med stridserfarenhet, upphöjd status och ett brett
            internationellt kontaktnät. I Sverige skapas nya kontaktytor med
            mer dynamiska konstellationer av aktörer som följd. Detta innebär
            expanderande och mer sammanlänkade nätverk med internationell
            räckvidd.
          </p>
          <p xml:id="i-TVxcmmAuicrwjT4S8Zk3Qp">
            En ökad radikalisering utmanar tryggheten i vårt samhälle. Våldsyttringar
            måste mötas med lagens fulla kraft men radikaliseringen måste
            också bekämpas med ett omfattande förebyggande arbete. Det lokala
            arbetet med förebyggande och förhindrande insatser är av stor
            betydelse. Särskilt måste arbetet med unga prioriteras. De unga
            som är på väg att bli radikaliserade ska upptäckas innan skolbänken
            står tom och det innebär att myndigheter på alla nivåer behöver
            vässa sitt arbete. Vi behöver öka kunskapen och förbättra våra
            tillvägagångssätt för att motverka den negativa utvecklingen.
            Konkreta insatser behövs här och nu, samtidigt som det långsiktiga
            arbetet för att förebygga, försvåra och förhindra terrorism och
            radikalisering måste förbättras.
          </p>
          <p xml:id="i-S84T2u8Ga9HRSiyAnPwfbe">
            Vi välkomnar de initiativ som tagits genom regeringens skrivelse
            från hösten 2015 om åtgärder för att göra samhället mer motståndskraftigt
            mot våldsbejakande extremism. Vi värdesätter också att en ny nationell
            samordnare mot våldsbejakande extremism har utsetts och att samordnarens
            uppdrag har kompletterats. Vi menar dock fortsatt att än mer behöver
            göras.
          </p>
          <head xml:id="i-LbgVV44LQTRECE2SFS2wtA" type="h1">
            Utanförskap
          </head>
          <p xml:id="i-HeNW1p3ubGwzozzSX9vvPn">
            En del i arbetet för att motverka våldsbejakande extremism och
            radikalisering handlar om att skapa ett inkluderande och väl sammanhållet
            samhälle. Goda möjligheter till jobb och egen försörjning samt
            trygga miljöer där människor möts och lär känna varandra över
            olika typer av upplevda barriärer är viktiga förutsättningar för
            att bygga ett sådant samhälle. Jobbcoachning, aktiviteter för
            unga, kvartersinitiativ och annan liknande verksamhet ger kontaktytor
            där man förstärker den lokala gemenskapen, vilket i sin tur bland
            annat ökar viljan att delge information om extremism och brottslighet.
            Idag brister ofta tilliten mellan medborgare och myndigheter i
            utanförskapsområden, vilket behöver åtgärdas.
          </p>
          <p xml:id="i-GtcrmfWsGaGUppPMPs7XXf">
            Politiken bör särskilt verka för att bryta det nya utanförskap
            som drabbar unga och utrikes födda extra hårt.
          </p>
          <p xml:id="i-ALoiMHdE4Y27aQMeUCk9R4">
            Alla som bor här ska på goda grunder uppleva att Sverige är för
            dem, att Sverige är ett land där de har en möjlighet att komma
            till sin rätt, att växa och utvecklas och att leva ett gott liv.
            Samtidigt är det en grov och missvisande förenkling att förklara
            extremism och terrorism med att personerna i fråga lever under
            knappa ekonomiska förhållanden. De flesta som lever i utanförskap
            blir varken extremister eller terrorister, och många extremister
            och terrorister är inte socialt utsatta.
          </p>
          <p xml:id="i-Xr7RS6QBFAfmvnxTpEKaK7">
            Säkerhetspolisen skriver (http://www.sakerhetspolisen.se/kontraterrorism/valdsbejakande-extremism.html):
          </p>
          <p xml:id="i-Tr1NSPBthNFGUgGnYDkKWV">
            Generellt beror våldsfrämjande radikalisering på tre grundläggande
            komponenter. Det finns upplevda orättvisor eller kränkningar,
            vilka kan ha en reell grund. Det finns också en våldsförespråkande
            ideologi som pekar på orättvisor, förklarar deras orsak och vad
            som bör göras för att åtgärda orättvisorna. Slutligen krävs också
            ett socialt sammanhang där ideologin internaliseras. Dessa tre
            komponenter kombineras på unika sätt hos individer och har varierande
            betydelse. Vissa personer går med i våldsfrämjande grupper utifrån
            sökande efter spänning och gemenskap, andra är mer ideologiskt
            intresserade och vissa hamnar i våldsfrämjande grupper eftersom
            flera i deras familj eller sociala närmiljö redan är våldsfrämjande.
            /…/ Radikalisering sker ofta via sociala kontakter, men även genom
            föreläsningar och propaganda. Mycket av detta sker i dag via sociala
            medier och andra delar av internet. Ideologins betydelse varierar
            mellan individer, den kan inspirera till och stärka avsikten att
            delta i terrorism, men den kan även fungera som legitimering av
            ett våldsamt beteende som till stor del har andra orsaker.
          </p>
          <p xml:id="i-TakpqKWt7ujkJQ782sXVyM">
            För att bryta utanförskapet krävs omfattande reformer som syftar
            till bland annat att öka drivkrafterna att gå från bidrag till
            arbete, öka förutsättningarna för nya jobb – särskilt enklare
            jobb – att växa fram och förbättra skolresultaten i skolor i utsatta
            områden. Våra partier tar upp dessa viktiga frågor i andra motioner.
          </p>
          <head xml:id="i-MZzv8bTTEoFaeW3C8Nyw1m" type="h1">
            Kunskap på kommunal nivå
          </head>
          <p xml:id="i-ezyLbBH74wqd2iHrRzEK6">
            Att människor radikaliseras och rekryteras till terrororganisationer
            är ett problem som kommunerna måste arbeta med. Det behövs mer
            kunskap för att kunna arbeta förebyggande. I dag saknar kommunerna
            ofta verktyg för att upptäcka radikalisering och rekrytering till
            terrororganisationer. På initiativ av den nationella samordnaren
            arbetar en hel del kommuner med att ta fram handlingsplaner mot
            våldsbejakande extremism, men arbetet går för långsamt. Den nationella
            samordnaren har genomfört utbildningssatsningar, men kunskapsbristerna
            på kommunal nivå när det gäller hur problemet ska motverkas är
            fortsatt stora. Det krävs ett grundläggande arbete med att utveckla
            metoder för hur till exempel kommuner och skolor i ett tidigt
            skede ska kunna upptäcka ungdomar som riskerar att radikaliseras,
            och bred spridning av dessa metoder. Kommunerna behöver också
            mer kunskap om hur ärenden som rör dessa individer bör handläggas.
          </p>
          <p xml:id="i-PNFBX12kLzzwhQe1uANgRb">
            Det bör vara ett statligt ansvar att upprätta informations- och
            utbildningsmaterial som distribueras till kommunerna för att öka
            deras kunskap om förebyggande arbete, de ideologiska utgångspunkterna
            för våldsbejakande islamistiska ideologier, hur kommunerna bör
            arbeta med återvändare och hur individärenden bör handläggas.
            Staten behöver också ta initiativ till fler och bredare utbildningar,
            även webbaserade, i dessa ämnen. En åsikt vi mött är att det finns
            relativt god kunskap om högerextrema och vänsterextrema ideologier,
            men att kunskapen om våldsbejakande islamism är betydligt svagare.
            Därmed får till exempel lärare och andra som möter ungdomar svårt
            att ta diskussionen med förespråkare för våldsbejakande islamistiska
            ideologier.
          </p>
          <head xml:id="i-J95YGkfCmt7tW6VmmmXrMn" type="h1">
            Informationsutbyte
          </head>
          <p xml:id="i-BijBjR1urPiWVuiLq4TaHP">
            Ett huvudspår i den nationella handlingsplanen mot våldsbejakande
            extremism som överlämnandes till regeringen i somras gäller informationsutbytet
            mellan ansvariga myndigheter och kommunerna. I syfte att förebygga
            och förhindra att personer radikaliseras efterlyste den tillförordnande
            samordnaren mer informationsutbyte, men stannade vid att detta
            skulle ske inom ramen för befintlig lagstiftning.
          </p>
          <p xml:id="i-CeJufw4VYmkGqiAsmqqsbY">
            Problemet är att offentlighets- och sekretesslagen i praktiken
            inte medger att kommunerna får tillgång till uppgifter från polisen
            och Säkerhetspolisen som kommunerna behöver för att framgångsrikt
            motarbeta att människor ansluter sig till våldsbejakande extremism.
          </p>
          <p xml:id="i-CzM7rfZTRMfZ9GbvUrFbRR">
            Från Sveriges Kommuner och Landsting (SKL) har påpekats att på
            grund av sekretess får kommunerna inte ta del av polisiär underrättelseinformation
            om till exempel att en viss person från kommunen har varit i Syrien
            och stridit, eller om våldsbejakande nätverk har etablerat sig
            i kommunen. Kommunerna får enligt SKL inte heller in så kallade
            orosanmälningar från Säkerhetspolisen i tillräckligt hög grad,
            trots att alla myndigheter har skyldighet att anmäla till socialtjänsten,
            om de får kännedom om att barn far illa. Polisen har å sin sida
            bekräftat att stränga sekretesskrav förhindrar kommunernas socialtjänster
            att informera Säkerhetspolisen om personer över 21 år som kan
            vara på väg att radikaliseras, men där det inte föreligger en
            konkret misstanke. De nämnda svårigheterna hör samman med att
            generalklausulen i 10 kap. 27 § offentlighets- och sekretesslagen
            inte medger att sekretessbelagda uppgifter lämnas från en myndighet
            till en annan, såvida det inte är uppenbart att intresset av att
            uppgiften lämnas har företräde framför det intresse som sekretessen
            ska skydda. Om uppgiften omfattas av socialtjänstsekretess får
            sekretessen över huvud taget inte brytas.
          </p>
          <p xml:id="i-EBNG4NYt7xdCk8d2Yhe1dd">
            Sekretesskyddet är och ska vara starkt för den enskildes integritet.
            Sekretesslättnader till nackdel för den enskilde är inget som
            får göras lättvindigt. Å andra sidan är det angeläget för samhällets
            arbete mot våldsbejakande extremism att kommunerna och polisen
            kan samarbeta på bästa möjliga sätt. Ytterst handlar det om att
            vi måste kunna skydda och försvara vår demokrati och de grundläggande
            värden och principer som Sverige står för. Menar vi allvar med
            att kommunerna och ansvariga myndigheter ska kunna motarbeta att
            människor radikaliseras bör vi också vara beredda att pröva hur
            samarbetet mellan kommunerna och polisen kan göras smidigare.
            I syfte att förebygga och förhindra att personer radikaliseras
            är det därför angeläget att tillämpliga bestämmelser i offentlighets-
            och sekretesslagen ses över.
          </p>
          <head xml:id="i-3SmkH1PEJUDDLmfVQG3Aff" type="h1">
            Användningen av statliga och kommunala medel
          </head>
          <p xml:id="i-AjKdZcbmQHU9m2efZ7TpsQ">
            För att få olika former av bidrag och andra stöd som finansieras
            med skattebetalarnas pengar måste krävas att man står bakom grundläggande
            principer för ett demokratiskt samhälle, inklusive de mänskliga
            rättigheterna. Det framstår som helt orimligt att med skattemedel
            finansiera organisationer och samfund som arbetar för att undergräva
            vårt demokratiska statsskick och de värden det bygger på, oavsett
            om organisationerna och samfunden är uttryckligt våldsbejakande
            eller inte.
          </p>
          <p xml:id="i-FAYUhcEW2rd9pq3YPEmMbz">
            I början av 2016 tillkännagav riksdagen, på förslag av allianspartierna
            i KU, för regeringen att staten bör bistå kommunerna med metoder
            och redskap för att identifiera samfund och organisationer som
            förespråkar eller på annat sätt stödjer olika former av våldsbejakande
            extremism och som därmed inte bör kunna uppbära stöd från det
            allmänna. Vår uppfattning är dock att detta inte kommer att räcka.
          </p>
          <p xml:id="i-GfkRBKwVP6tA1vorEevmLn">
            Kultur- och demokratiministern meddelade på DN Debatt den 1 juni
            2016 att regeringen inlett ett arbete med att se över bland annat
            myndigheternas rutiner för bidragsgivning med avseende på till
            exempel hur myndigheterna prövar om bidragsmottagande organisationer
            verkar i enlighet med demokratins idéer. Vidare fick den 30 juni
            2016 en särskild utredare regeringens uppdrag att se över stödet
            till trossamfunden. Det är bra att regeringen har sett problemet,
            men regeringens åtgärder och aviserade åtgärder framstår som otillräckliga,
            bland annat eftersom de enbart verkar ta sikte på den statliga
            bidragsgivningen.
          </p>
          <p xml:id="i-9vf2K3FVN3rK95odYjcXzq">
            En prövning av om en viss organisation står bakom grundläggande,
            demokratiska principer eller inte kan ofta inte enbart göras i
            relation till exempelvis formuleringar i organisationens stadga.
            Det avgörande måste vara vilken verksamhet organisationen faktiskt
            bedriver. Ibland kan det vara motiverat att anlita extern expertis
            för att göra denna prövning.
          </p>
          <p xml:id="i-PZZij6Ebpno52s9L2RZ1Eu">
            För att få både statliga myndigheter och kommuner att agera enhetligt
            och genomtänkt framstår en nationell strategi som den bästa vägen
            framåt. Vår uppfattning är därför att regeringen bör utarbeta
            en strategi för att säkerställa att statliga eller kommunala medel
            inte tilldelas verksamheter eller åtgärder som riskerar att direkt
            eller indirekt stödja radikalisering, våldsbejakande extremism
            eller terrorism.
          </p>
          <head xml:id="i-SDRu1pYMSEPW8AKSNsr1wf" type="h1">
            Avhopparverksamhet
          </head>
          <p xml:id="i-Fe9DzSqWc9zXqLAFtF7EEi">
            För att fånga upp människor som vill lämna våldsbejakande, extremistiska
            grupper krävs avhopparverksamheter som inkluderar avprogrammering,
            dit de som vill hoppa av kan vända sig. Att stöd för denna typ
            av verksamheter har inrättats är därför bra.
          </p>
          <p xml:id="i-XwLwUtDxtn6r2WhoioyvZ4">
            Utgångspunkten för verklig rehabilitering tillbaka till ett laglydigt
            liv är dock att den enskilde tar ansvar för de brott som han eller
            hon har begått. Lagföring måste därför prioriteras, även när en
            person säger sig vilja lämna sitt tidigare liv bakom sig. Att
            någon vill hoppa av från Isil/Daish eller någon annan extremistgrupp
            får aldrig medföra att ansträngningarna blir mindre att utreda
            de eventuella brott som han eller hon har begått. Polis och åklagare
            måste göra allt som står i deras makt för att klarlägga om den
            blivande avhopparen har begått brott i Sverige eller utomlands.
          </p>
          <p xml:id="i-UPEZ2KF6PoD7Jk7kX7bmt1">
            Vid sidan av att avhoppare kan ha begått brott finns återvändare
            från strider utomlands som fortfarande förespråkar våldsbejakande
            ideologier och som misstänks ha begått grova brott utomlands,
            men inte kan åtalas till följd av bristande bevisning. Myndigheter
            och kommuner får inte uppfattas som naiva och det får aldrig vara
            så att personer av detta slag ges en mer förmånlig behandling
            än andra när det gäller till exempel tillgång till bostäder och
            arbetsmarknadsåtgärder. Det sänder destruktiva signaler och skapar
            farliga drivkrafter, om sådana personer särbehandlas positivt
            av myndigheterna utifrån missriktade, sociala omsorgshänsyn.
          </p>
          <p xml:id="i-6BHfSJKKAifwnGCkZgewMt">
            Det är viktigt att använda avhoppares erfarenheter i det förebyggande
            arbetet. Deras kunskap om livet i extremistiska kretsar och de
            skäl som till slut fick dem att bryta med det livet kan avskräcka
            andra från att ansluta sig eller uppmuntra andra att själva lämna
            en destruktiv miljö. Det finns en risk att återvändare från kriget
            i Syrien, som fortfarande sympatiserar med Isil/Daishs ideologi,
            blir ett slags förebilder för en del ungdomar. Det är därför särskilt
            angeläget att sprida berättelser från personer som hoppat av från
            Isil/Daish till följd av att de tagit avstånd från våldsbejakande
            islamism och allt det i verkligheten innebär av brutala övergrepp.
          </p>
          <head xml:id="i-VfcBLAeBB3yZok82mA4TrC" type="h1">
            Anhöriga
          </head>
          <p xml:id="i-Y1duZf34qnUBWvSf2R9R4H">
            Det är viktigt att arbetet mot radikaliseringen har ett tydligt
            anhörigperspektiv. När en person är på väg att radikaliseras till
            våldsbejakande extremism är de anhörigas roll ofta central. Föräldrar,
            syskon, pojk- eller flickvänner eller andra närstående behöver
            veta var de kan höra av sig för att få hjälp eller för att uttrycka
            sin oro kring en person. För att motivera personen att avbryta
            en process i riktning mot våldsutövning spelar anhöriga i många
            fall en avgörande roll.
          </p>
          <p xml:id="i-MjbEeNd7Vwqf3SJCaRnCt">
            Det finns dock även situationer där anhöriga aktivt stödjer en
            persons radikalisering, underlättar för personen att ansluta sig
            till våldsutövande grupper och tar personens våldsutövning i försvar.
            När en persons familj sluter upp bakom våldsutövningen blir de
            anhöriga en del av utmaningen. Också detta behöver beaktas i arbetet
            mot radikalisering.
          </p>
          <p xml:id="i-XizWvwortrjiLgcNm9N4Yb">
            En viktig satsning som genomförts på regeringens uppdrag av den
            nationella samordnaren mot våldsbejakande extremism är inrättandet
            av den nationella stödtelefonen. Dit ska anhöriga och andra, som
            är oroliga för att en närstående är på väg att radikaliseras eller
            rentav resa iväg på en terrorkrigsresa, kunna ringa för att få
            stöd och vägledning. Stödtelefonen verkar dock inte fungera tillfredsställande.
            Den är bara bemannad dagtid fram till klockan 15, få ringer och
            återkommande tekniska problem har förekommit, framgår av en artikel
            i Svenska Dagbladet.
          </p>
          <p xml:id="i-3BswBXfeKYQjBRzzqrUpkm">
            En nationell stödtelefon kan spela en roll i det förebyggande
            arbetet mot våldsbejakande extremism, men då måste den fungera.
            Eftersom den inrättats på regeringens uppdrag är det regeringens
            ansvar att säkerställa att den nationella samordnaren genomfört
            uppdraget på ett godtagbart sätt och vidta åtgärder om så inte
            är fallet. Medierapporteringen tyder på att regeringen skyndsamt
            bör göra en sådan uppföljning. För att den ska bli mer använd
            krävs sannolikt till exempel att mer information om den sprids
            brett och på olika språk.
          </p>
          <head xml:id="i-PdaYcEXSY9KKmd1YU5F1HA" type="h1">
            Kriminalvården
          </head>
          <p xml:id="i-UmmP4CyieGLVjPgGzD4TA8">
            Det finns internationellt ett antal exempel på att personer som
            begått islamistiskt motiverade terrordåd med stor sannolikhet
            har radikaliserats i fängelsemiljö, i samband med att de avtjänat
            straff för ”vanlig” brottslighet. De som i januari 2015 genomförde
            terrorattacken mot tidningen Charlie Hebdo och en judisk affär
            hade nyligen avtjänat straff för våldsbrott som inte var politiskt
            motiverade. Detsamma gäller mannen som samma år genomförde attentatet
            mot Lars Vilks och synagogan i Köpenhamn. Ett annat exempel är
            mannen som vid flera attacker 2012 mördade totalt sju personer
            – franska soldater och judiska civilpersoner – i Toulouse med
            omgivningar. Han hade tidigare dömts till fängelse för narkotikabrott
            och stölder.
          </p>
          <p xml:id="i-MgogHCYtjStNoWPgGsSBoA">
            Det här visar att det är mycket viktigt att Kriminalvården bedriver
            ett aktivt arbete för att motverka radikalisering av personer
            som är intagna på anstalt eller hanteras inom frivården.
          </p>
          <p xml:id="i-WyaFbCTKCg7QfKtNUGAsRw">
            Kriminalvården presenterade i maj 2016 rapporten Våldsbejakande
            extremism i Kriminalvården – Redovisning av regeringens uppdrag
            att kartlägga metoder och arbetssätt för att stärka arbetet mot
            våldsbejakande extremism i Kriminalvården. Där redovisas bland
            annat nuvarande arbetssätt och metoder för att motverka radikalisering,
            deltagande i internationell samverkan och förslag till fortsatt
            arbete. Rapporten visar att det pågår ett arbete, men också att
            mycket återstår att göra. Vidare konstateras att det inte finns
            någon forskning specifikt på förekomst av radikalisering och våldsbejakande
            extremism i svensk kriminalvård. Det framstår alltså som angeläget
            att sådan forskning kommer till stånd.
          </p>
          <p xml:id="i-FUxVwmUVj41ajRTiYoXn5X">
            Av rapporten framgår vidare (sid. 17 f.) att det internationellt
            har utarbetats riskbedömningsinstrument, för att det ska bli lättare
            att identifiera risk för radikalisering och extremistiskt våld
            hos enskilda individer. Kriminalvården i Sverige har tagit fram
            en arbetsmodell som syftar till att kunna identifiera riskklienter
            (sid. 23). Riskbedömningsinstrument har visat sig vara ett viktigt
            stöd i arbetet vid bedömning av risk för annan brottslighet (till
            exempel våld i nära relationer och hedersrelaterat våld). Det
            framstår därför som angeläget att Kriminalvården bedriver ett
            fortsatt utvecklingsarbete på detta område och noga överväger
            om det finns behov av att utarbeta riskbedömningsinstrument och
            vilka risker som i så fall ska identifieras.
          </p>
          <p xml:id="i-G2j7qQUiDGjoJgUZvaxmhe">
            Det räcker inte att enbart identifiera personer som löper risk
            att radikaliseras. Man bör även utarbeta vetenskapligt validerade
            motåtgärder som ska sättas in, när man identifierat en individ
            som kan vara sårbar för radikaliseringsförsök, eller som är inne
            i en radikaliseringsprocess.
          </p>
          <p xml:id="i-9RnQpKx6VKd6QbX5uEF4jG">
            Kriminalvården skriver också (bland annat på sid. 15 f.) om trosföreträdares
            roll i arbetet mot radikalisering och extremism. Det är viktigt
            att varje religiös företrädare som Kriminalvården samarbetar med
            granskas noga i förväg och med hjälp av expertis som inte är knuten
            till det ifrågavarande samfundet. Kriminalvården nämner i rapporten
            (sid. 35) referenstagning, men det räcker sannolikt inte.
          </p>
          <p xml:id="i-HMBzpZzCwdVDaUCow62qrJ">
            Det är angeläget att regeringen är pådrivande och säkerställer
            att Kriminalvården genomför arbete med denna inriktning.
          </p>
          <head xml:id="i-X7Z67FZSsTH9DSPbTYBgZg" type="h1">
            Trossamfund
          </head>
          <p xml:id="i-RXPSkd7M4jzA9P6mbpwLCM">
            Det är uppenbart att de vuxna som har mycket kontakt med barn
            och ungdomar inom exempelvis skola, socialtjänst och religiösa
            samfund har en extra viktig roll när det gäller att upptäcka och
            avbryta en pågående radikalisering. Flera av de uppdrag som berörs
            i regeringens skrivelse från 2015 handlar om hur radikalisering
            kan upptäckas på ett tidigt stadium. Detta arbete är angeläget
            och bör ha hög prioritet. I det förebyggande arbetet bör trossamfund
            inkluderas i diskussionerna om problemen med radikalisering. Både
            staten och kommunerna bör utöka dialogen med trossamfund för att
            skapa ett förbättrat samarbete, ökat förtroende och en närmare
            kontakt.
          </p>
          <p xml:id="i-PCj1Xc37rjNKyBvnBE6Bz8">
            Samtidigt är det viktigt att både staten och kommunerna noga
            säkerställer att de trossamfund man etablerar kontakt med verkligen
            står bakom demokratins principer och principerna om mänskliga
            fri- och rättigheter. I Köpenhamn har ett antal trossamfund skrivit
            under en demokratisk ”charter”, där de förbinder sig att arbeta
            utifrån denna värdegrund. På olika håll i Sverige har uppmärksammats
            att vissa religiösa företrädare och organisationer står för antidemokratiska
            värderingar och inte tar avstånd från våldsbejakande extremism.
            De är en del av problemet, inte av lösningen, och det är mycket
            viktigt att de inte av svenska myndigheter upphöjs till företrädare
            för sina trosfränder i en viss kommun eller i Sverige i allmänhet.
          </p>
          <p xml:id="i-R2TpWNvGkvwexAN6DoHBRM">
            Som nämnts tillkännagav riksdagen i början av 2016, på förslag
            av allianspartierna i KU, för regeringen att staten bör bistå
            kommunerna med metoder och redskap för att identifiera samfund
            och organisationer som förespråkar eller på annat sätt stödjer
            olika former av våldsbejakande extremism och som därmed inte bör
            kunna uppbära stöd från det allmänna. Sådana metoder och redskap
            bör utformas så att de även kan användas av kommunerna för att
            identifiera trossamfund och företrädare för trossamfund som bör
            respektive inte bör inkluderas i dialogen om problemen med radikalisering
            och extremism.
          </p>
          <head xml:id="i-7AHDDkLCHWPcoLSXYwCfzo" type="h1">
            Ensamagerande gärningsmän (”ensamvargar”)
          </head>
          <p xml:id="i-GnYqynf8m7UexzZHb6nYJD">
            Indikatorer och förvarningssystem på radikalisering och terrorism
            till trots finns det inga sådana som fullständigt kan garantera
            att larmklockorna ringer i tid för att förhindra ett terrordåd.
            Särskilt svårt är det i fall med ensamagerande gärningsmän som
            skrider till verket på eget initiativ och i synnerhet med dem
            som innan genomförandet av dådet helt passerat under både omgivningens
            och underrättelsetjänsternas radar. Problemet berörs i regeringens
            skrivelser om åtgärder för att göra det svenska samhället mer
            motståndskraftigt mot våldsbejakande extremism respektive den
            svenska strategin mot terrorism, men helt kortfattat (skr. 2014/15:144
            resp. 146).
          </p>
          <p xml:id="i-XqXZzGpWABAK6LXuaXpWyv">
            Vi menar därför att problematiken kring självradikalisering och
            därmed i förlängningen ensamagerande terrorister tydligare bör
            inkluderas i det förebyggande arbetet mot våldsbejakande extremism.
            Bland annat behöver de aktörer som arbetar med förebyggande insatser
            mer kunskap om mekanismerna bakom självradikalisering och varningstecken
            som kan iakttas hos självradikaliserade personer. Det behövs också
            mer forskning om självradikalisering för att bredda och fördjupa
            förståelsen för drivkrafter och varningssignaler.
          </p>
          <head xml:id="i-NWxv1bAK43WDgtR8me3LiK" type="h1">
            Värderingsbaserat arbete mot bristande jämställdhet, homofobi
            och hedersförtryck samt alla former av rasism, inklusive antisemitism,
            islamofobi, afrofobi och antiziganism
          </head>
          <p xml:id="i-NXyvf92zy83H8qHPxLuWE2">
            Under 2016 har en intensiv debatt pågått om vårt samhälles grundläggande
            värderingar och att dessa värderingar utmanas, särskilt i en del
            utsatta förorter och stadsdelar. I vårt land får kvinnor i förortsområden
            sin frihet inskränkt och beskuren av män och kvinnor som åberopar
            religiösa eller kulturella regler och sedvänjor som förevändning
            för att hindra dem att ta plats i det offentliga rummet. Hedersrelaterat
            våld och förtryck, kvinnlig könsstympning, oskuldskontroll, trakasserier
            av hbtq-personer och tvångsgifte är andra uttryck för denna typ
            av värderingar.
          </p>
          <p xml:id="i-SZXT7S1hMxSuch8hvU7CXn">
            Det är oacceptabelt att människor förnekas rätten att själva
            välja hur de vill leva sina liv. Det är uppenbart att det svenska
            samhället måste motarbeta denna typ av värderingar på ett mycket
            mer aktivt sätt än vad som hittills har skett, och samtidigt främja
            sådana grundläggande värderingar och utgångspunkter som vårt samhälle
            vilar på, till exempel jämställdhet mellan könen, alla människors
            rätt att forma sitt liv, hbtq-personers rätt att leva i trygghet
            och kvinnors – och mäns – rätt att själva välja livspartner.
          </p>
          <p xml:id="i-2Z8tqqqADV31eCLpjxdvjc">
            Att arbeta för att den värdegrund som bär upp demokratin, inklusive
            de mänskliga rättigheterna, ska bli mer förankrad hos fler bör
            vara en viktig del av det förebyggande arbetet mot våldsbejakande
            extremism. Den som inte är redo att stå upp för andras frihet,
            utan som tvärtom vill påtvinga andra ett visst sätt att leva,
            uppvisar liten förståelse för demokratins väsen. Förekomsten av
            antidemokratiska och förtryckande värderingar innebär därmed att
            det finns en grogrund för islamistisk radikalisering och därmed
            för rekrytering till IS och andra terrororganisationer. (För tydlighets
            skull bör påpekas att företeelser som hedersrelaterat våld och
            förtryck, könsstympning och tvångsäktenskap förekommer i olika
            grupperingar med olika religiös tillhörighet, och de måste självklart
            motarbetas oavsett var de förekommer.)
          </p>
          <p xml:id="i-PgudLRv2R8t5XejmGHtTrN">
            Härutöver krävs givetvis polisiära insatser mot dem som begår
            brott i hederns namn, tvingar andra till äktenskap, utför eller
            främjar könsstympning eller gör sig skyldiga till andra brottsliga
            gärningar, men sådana kriminalpolitiska frågor behandlar våra
            partier i andra motioner.
          </p>
          <p xml:id="i-NJq7gFgrztTTZ3i4ydRaqm">
            I debatten anförs ibland att diskussionen om ”förtrycket i förorterna”
            tar fokus från arbetet mot rasism, till exempel islamofobi. Vi
            delar inte den uppfattningen. Det måste vara möjligt att diskutera
            flera frågor samtidigt. Vi anser inte heller att det faktum att
            värderingsproblem i utsatta områden lyfts fram innebär att rasistiska
            föreställningar underblåses. Tvärtom menar vi att de fri- och
            rättigheter som grundlagen och Europakonventionen garanterar –
            och som bland annat bygger på principen om alla människors lika
            värde oberoende av till exempel kön, etniskt ursprung och religiös
            tillhörighet – är till för alla, och att det är ett svek mot människor
            i utsatta områden att så inte är fallet idag.
          </p>
          <p xml:id="i-YDpKwS3qK8BzUXe9kasxxT">
            Med detta sagt är det viktigt att framhålla att alla former av
            rasism – till exempel antisemitism, islamofobi, afrofobi och antiziganism
            – strider mot vårt samhälles grundläggande värderingar och måste
            motarbetas. En hel del arbete pågår redan, men det finns anledning
            att överväga ytterligare satsningar.
          </p>
          <p xml:id="i-8AMavQPXctWo8uhxie8jAX">
            Vi vill också betona att det finns en dimension av rasism som
            inte har fått så stort utrymme i den svenska debatten: rasism
            mellan minoritetsgrupper. Ett par exempel: Våren 2016 hetsade
            en turkisk företrädare mot armenier under ett anförande i centrala
            Stockholm. Uppdrag Gransknings program i januari 2015 om judehatet
            i Malmö illustrerade att judar i Sverige utsätts för trakasserier
            av personer med rötterna i Mellanöstern, vid sidan av de möjligen
            mer välkända angreppen från höger- och vänsterextremister. Vi
            menar därför att staten behöver initiera riktade åtgärder för
            att motverka rasism i olika minoritetsgrupper, utöver det generella
            arbete mot rasism som riktar sig till hela befolkningen.
          </p>
        </div>
        <div xml:id="i-DvoqS9p4Yjw3cH3scbUFRY" type="motSignatures">
          <list xml:id="i-JNB2jbzJdWKwZmUnExZQeA">
            <item xml:id="i-Q8bQyjqhmtursVNbqTPkAk">
              Andreas Norlén (M)
            </item>
            <item xml:id="i-XqosP14CaqTH329xuxgNDX">
              Per-Ingvar Johnsson (C)
            </item>
            <item xml:id="i-5jxD2uKtNEQYvNZbQyHadW">
              Tina Acketoft (L)
            </item>
            <item xml:id="i-MPwcjXUJ1UYx2dA4bq4UkJ">
              Tuve Skånberg (KD)
            </item>
          </list>
        </div>
      </div>
    </body>
  </text>
</TEI>
