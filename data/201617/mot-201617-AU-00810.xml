<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201617-AU-00810">
  <teiHeader>
    <fileDesc>
      <titleStmt>
        <title>Bättre arbetstider för ett mänskligare arbetsliv</title>
        <author corresp="i-TxLwXp3MJemR8iGdYER2aZ">av Ali Esbati m.fl. (V)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2016/17:810 av Ali Esbati m.fl. (V)</title>
          <idno type="rdwebb">H402810</idno>
          <rs type="number">810</rs>
          <orgName type="comitteeAbbreviation">AU</orgName>
          <ref type="dokument_url_text">http://data.riksdagen.se/dokument/H402810/text</ref>
          <ref type="dokument_url_html">http://data.riksdagen.se/dokument/H402810</ref>
          <ref type="dokumentstatus_url_xml">http://data.riksdagen.se/dokumentstatus/H402810</ref>
          <ref type="docx">http://data.riksdagen.se/fil/C96B1DBB-7661-4E2D-97C5-901DC58D47AC</ref>
          <ref type="pdf">http://data.riksdagen.se/fil/69962BC8-2B21-4CF0-BFF0-4E93C08BD387</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-TxLwXp3MJemR8iGdYER2aZ</idno>
            <name>Ali Esbati</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-M5o8cYSRJsbmZdvevomfQX</idno>
            <name>Ulla Andersson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-WjgeYy5RFWngMB9NwFvFEY</idno>
            <name>Christina Höj Larsen</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-UhKXyeGqJBzFW5wSyeoGMt</idno>
            <name>Wiwi-Anne Johansson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-Xbq1HVkxhCYVmfPLN63HRo</idno>
            <name>Daniel Riazat</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-7r5EMv9VstEFKe8CzeUCH5</idno>
            <name>Daniel Sestrajcic</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-QHg1bzqUNzGGAVK9VarBss" type="signed"/>
        <correspContext corresp="i-QHg1bzqUNzGGAVK9VarBss">
          <note type="signatory" corresp="i-TxLwXp3MJemR8iGdYER2aZ"/>
          <note type="signatory" corresp="i-M5o8cYSRJsbmZdvevomfQX"/>
          <note type="signatory" corresp="i-WjgeYy5RFWngMB9NwFvFEY"/>
          <note type="signatory" corresp="i-UhKXyeGqJBzFW5wSyeoGMt"/>
          <note type="signatory" corresp="i-Xbq1HVkxhCYVmfPLN63HRo"/>
          <note type="signatory" corresp="i-7r5EMv9VstEFKe8CzeUCH5"/>
        </correspContext>
        <correspAction xml:id="i-7mU6iCznhWM5Qx7eFBsaP5" type="submitted">
          <date when="2016-10-03"/>
          <time when="13:42:19"/>
        </correspAction>
        <correspAction xml:id="i-5yvfWAprmkTUcoqapfPdWS" type="reviewed">
          <date when="2016-10-03"/>
          <time when="16:41:29"/>
        </correspAction>
        <correspAction xml:id="i-G64dongm3Ka1BDVTC6fJDh" type="referred">
          <date when="2016-10-14"/>
        </correspAction>
        <correspAction xml:id="i-SzVXfo8vrqthQNMAgfDbMx" type="assigned">
          <date when="2018-06-05"/>
          <time when="10:32:37"/>
        </correspAction>
        <correspContext corresp="i-SzVXfo8vrqthQNMAgfDbMx">
          <ref type="assignedTo">Arbetsmarknadsutskottet</ref>
        </correspContext>
        <correspAction xml:id="i-X9vwG2xt77TXx5AE9bTqev" type="behandlas_i"/>
        <correspContext corresp="i-X9vwG2xt77TXx5AE9bTqev">
          <ref type="uppgift">2016/17:AU10</ref>
          <ref type="ref_dok_id">H401AU10</ref>
          <ref type="ref_dok_typ">bet</ref>
          <ref type="ref_dok_rm">2016/17</ref>
          <ref type="ref_dok_bet">AU10</ref>
          <ref type="ref_dok_titel">Arbetsmiljö och arbetstid</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-M6KJg4tQGoj8rbVfv368Zr" type="behandlas_i"/>
        <correspContext corresp="i-M6KJg4tQGoj8rbVfv368Zr">
          <ref type="uppgift">2016/17:AU7</ref>
          <ref type="ref_dok_id">H401AU7</ref>
          <ref type="ref_dok_typ">bet</ref>
          <ref type="ref_dok_rm">2016/17</ref>
          <ref type="ref_dok_bet">AU7</ref>
          <ref type="ref_dok_titel">Arbetsrätt</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motHeader">
        <div type="motTitle">
          Motion till riksdagen 2016/17:810 av Ali Esbati m.fl. (V) Bättre
          arbetstider för ett mänskligare arbetsliv
        </div>
      </div>
      <div type="motBody">
        <div xml:id="i-6EgbmS4wCB5iaHUuqEWaVU" type="TOC">
          <head xml:id="i-Ff9mPySnPqcEw4baomk5Ys">
            1 Innehåll
          </head>
          <list>
            <item style="indent-level: 1">
              1Innehåll
            </item>
            <item style="indent-level: 1">
              2Förslag till riksdagsbeslut
            </item>
            <item style="indent-level: 1">
              3Bättre arbetstider för ett mänskligare arbetsliv
            </item>
            <item style="indent-level: 2">
              3.1Generell arbetstidsförkortning
            </item>
            <item style="indent-level: 2">
              3.2Stärkt rätt till heltid
            </item>
            <item style="indent-level: 2">
              3.3Ökat inflytande över arbetstidens förläggning
            </item>
            <item style="indent-level: 2">
              3.4Minska övertidsarbetet
            </item>
            <item style="indent-level: 2">
              3.5Bättre och enklare regler om dygnsvila
            </item>
            <item style="indent-level: 2">
              3.6Jourtid
            </item>
            <item style="indent-level: 2">
              3.7Rätt till utökad anställning för deltidsanställda vid mertidsarbete
            </item>
          </list>
        </div>
        <div type="motProposal" subtype="förslag">
          <head xml:id="i-Vrqb3tbmY8qSHxbrWxXjcc">
            2 Förslag till riksdagsbeslut
          </head>
          <list style="ol">
            <item xml:id="i-XbJrw3KgKhVSrLHQmPoe8W">
              Riksdagen ställer sig bakom det som anförs i motionen om att
              regeringen bör tillsätta en utredning med uppdrag att se över
              möjligheterna för en generell arbetstidsförkortning och tillkännager
              detta för regeringen.
            </item>
            <item xml:id="i-KLJqj6RyXE2BFfx9WAec98">
              Riksdagen ställer sig bakom det som anförs i motionen om att
              rätten till heltid bör stärkas genom ändringar i lagen om anställningsskydd
              som gör heltid till norm, medan anställningar på deltid ska kunna
              ingås om parterna kommer överens om detta, och tillkännager detta
              för regeringen.
            </item>
            <item xml:id="i-AuAimT2ZmQEyAF69uW62pP">
              Riksdagen ställer sig bakom det som anförs i motionen om att
              regeringen bör tillsätta en utredning med uppdrag att se över
              lagstiftningen i syfte att öka arbetstagarnas inflytande över
              den egna arbetstidens förläggning och tillkännager detta för regeringen.
            </item>
            <item xml:id="i-CK8vCpCWLVTt8rUpR873dB">
              Riksdagen ställer sig bakom det som anförs i motionen om att
              taket för den allmänna övertiden bör sänkas till 150 timmar per
              arbetstagare och år och tillkännager detta för regeringen.
            </item>
            <item xml:id="i-BhHyBaSwX943RHhJopDBfo">
              Riksdagen ställer sig bakom det som anförs i motionen om att
              det bör införas krav på dispens från Arbetsmiljöverket för uttag
              av extra övertid, inklusive extra mertid, och krav på tillstånd
              för nödfallsövertid under längre tid än två dygn, och tillkännager
              detta för regeringen.
            </item>
            <item xml:id="i-ET1qbF2ngYdZF6WrxkDGJG">
              Riksdagen ställer sig bakom det som anförs i motionen om att
              13 § arbetstidslagen bör ändras så att perioden som ska ingå i
              dygnsvilan blir densamma som i definitionen av natt i 13 a §,
              dvs. perioden mellan kl. 22 och kl. 6, och tillkännager detta
              för regeringen.
            </item>
            <item xml:id="i-GC4RRXL8E5KzNj2edR3XXj">
              Riksdagen ställer sig bakom det som anförs i motionen om att
              arbetstidslagen (1982:673) bör ses över med syfte att den tid
              som arbetsgivaren förfogar över, då den anställde förväntas vara
              på en av arbetsgivaren angiven plats som inte är i det egna hemmet,
              också ska betraktas som arbetstid och därmed definieras som utfört
              arbete och tillkännager detta för regeringen.
            </item>
            <item xml:id="i-VthcNbvZMEF4symja8WtaM">
              Riksdagen ställer sig bakom det som anförs i motionen om att
              arbetstidslagen (1982:673) bör ändras så att deltidsanställda
              arbetstagare som kontinuerligt arbetat mer än sin avtalade sysselsättningsgrad
              ges rätt till en sysselsättningsgrad som motsvarar faktiskt arbetad
              tid, och detta tillkännager riksdagen för regeringen.
            </item>
          </list>
        </div>
        <div type="motContent">
          <head xml:id="i-UYYg6vA9icCZdhwgJLxk2E" type="h1">
            3 Bättre arbetstider för ett mänskligare arbetsliv
          </head>
          <p xml:id="i-SnFtCEeV4i5ny1VK7PYL1k">
            Full sysselsättning är målet med Vänsterpartiets ekonomiska politik.
            Men det räcker inte att alla som vill och kan arbeta har möjlighet
            till det. Goda arbetsvillkor är ett minst lika viktigt mål för
            vår politik.
          </p>
          <p xml:id="i-KQiCxNKuWc9hBzufw9DCAt">
            Goda arbetsvillkor handlar om mycket mer än vilken lön vi har
            för vårt arbete. Arbetstagare måste också ha möjlighet att delta
            i beslut på arbetsplatsen, ta ansvar, ha inflytande över den egna
            arbetstiden och möjligheter att utvecklas i arbetet, annars är
            risken stor att drabbas av ohälsa. Friska arbetsplatser är avgörande
            för arbetstagarnas ställning, företagens utveckling och samhällets
            välstånd.
          </p>
          <p xml:id="i-3tVtXmVi5gPSBsZQyczkdt">
            Dagens arbetsliv präglas för många människor av ökad intensitet,
            stress och högt tempo. De senaste decennierna har arbetsplatserna
            slimmats och effektiviserats i stor utsträckning. De som har jobb
            har ofta svårt att kombinera förvärvsarbete med föräldraskap,
            familj och fritid – tiden räcker inte till. Många arbetstagare
            tvingas dessutom arbeta övertid. Samtidigt går hundratusentals
            människor arbetslösa eller arbetar ofrivillig deltid. Så ska det
            inte behöva vara.
          </p>
          <p xml:id="i-PcFYGLgB3jcoxdrGquEbpg">
            Det måste vara möjligt för både kvinnor och män, arbetare och
            tjänstemän, att kombinera heltidsarbete med föräldraskap, familj
            och fritid utan att slita ut sig. Vi behöver ett mänskligt och
            rättvist samhälle där människor har reella möjligheter att utvecklas
            och leva berikande liv. Vi behöver ett mänskligare arbetsliv med
            plats för fler, där människor inte slits ut i förtid utan orkar
            jobba till pensionsålder. Ett ökat inflytande för arbetstagarna
            vad gäller arbetstidens förläggning och omfattning är därför av
            central betydelse för att åstadkomma goda arbetsvillkor, en bra
            arbetsmiljö och ett mer hållbart arbetsliv. I denna motion lyfter
            vi fram ett antal förslag för bättre arbetstider som kan bidra
            till ett mänskligare arbetsliv.
          </p>
          <head xml:id="i-5WD51jK2a9GfjKgJDP4xPv" type="h2">
            3.1 Generell arbetstidsförkortning
          </head>
          <p xml:id="i-4kxrnHFzAc7KZBh2P5LcfG">
            Arbetarrörelsens kamp för kortare arbetsdag började redan i slutet
            av 1800-talet. Kravet var 8 timmars arbete, 8 timmars frihet och
            8 timmars vila. Under 1900-talet förkortades den lagstadgade veckoarbetstiden
            stegvis till 40 timmar. Lagstiftningen föregicks av kollektivavtalsreglerad
            arbetstidsförkortning inom vissa delar av arbetsmarknaden. Sedan
            1973 har normalarbetsveckan om 40 timmar varit oförändrad för
            större delen av arbetsmarknaden, trots en enorm ökning av vinster
            och produktivitet i näringslivet.
          </p>
          <p xml:id="i-J3woC8LJznAsZoF5iV1cFa">
            I dag är det få som aktivt driver frågan om en generell arbetstidsförkortning.
            Frågan finns inte på dagordningen på samma sätt som tidigare och
            har inte utretts på mer än ett decennium. Förklaringarna är flera.
            Globaliseringen har ökat konkurrenstrycket på den svenska ekonomin
            i allmänhet och på tillverkningsindustrin i synnerhet. För att
            klara sig i den internationella konkurrensen går det inte att
            sänka arbetstiden, är budskapet. Samtidigt är internationell konkurrens
            i sig inget nytt, och såväl arbetstid som produktivitet är i ständig
            förändring under påverkan från olika tendenser på nationell och
            global nivå. Mycket talar för att vi nu står inför en ny våg av
            automatisering som höjer produktiviteten och innebär att vissa
            arbeten försvinner.
          </p>
          <p xml:id="i-Qd3v3vMfgb84u94UT4K34A">
            Därutöver är kapitalägarnas och -förvaltarnas maktposition i
            dag starkare än på mycket länge. Fackföreningsrörelsen har försvagats
            och den politiska diskursen präglas av krav på ökad flexibilitet
            från arbetsgivarens perspektiv, fler arbetade timmar, stärkt konkurrenskraft
            genom pressade löner och arbetsvillkor, och ekonomisk tillväxt
            utan hänsyn till fördelningsaspekter och bredare sociala kostnader.
            Debatten handlar främst om hur vi ska få fler att arbeta mer och
            längre, men saknar ofta ett klass- och könsperspektiv: det är
            stora skillnader mellan olika gruppers reella möjligheter att
            jobba högt upp i åren, eller att arbeta så många timmar som man
            egentligen skulle önska på den reguljära arbetsmarknaden. Borgerlighetens
            recept för att komma till rätta med den ökade stressen i arbetslivet
            har främst handlat om att införa skattereduktion för hushållsnära
            tjänster i syfte att underlätta det s.k. livspusslet. De fackliga
            organisationerna, som tidigare varit drivande i arbetstidsförkortningsfrågan,
            har länge pressats till försvarskamp, och i den grad det har varit
            möjligt med offensiva krav i stället prioriterat löneökningar,
            extra semesterdagar, rätt till heltid och fasta anställningar
            i avtalsrörelserna.
          </p>
          <p xml:id="i-Bx1nYL2oPfXw54TZUwC1q1">
            Vänsterpartiet vill ha ett mänskligt och rättvist samhälle där
            människor har reella möjligheter att utvecklas och leva berikande
            liv. Vi vill ha en hållbar arbetsmarknad där människor orkar jobba
            till pensionsålder utan att slitas ut i förtid. Vi vill ha bättre
            förutsättningar för par att leva jämställt. Detta kräver en kortare
            arbetstid – en generell arbetstidsförkortning.
          </p>
          <p xml:id="i-EY9ZXbyWgv7ep1uCs7jTAA">
            Förutsättningarna för en generell arbetstidsförkortning är goda.
            Produktiviteten har fördubblats i Sverige sedan 1970-talet. Samtidigt
            har löneandelen av det samlade produktionsresultatet sjunkit.
            Det ekonomiska utrymmet för en arbetstidsförkortning med bibehållen
            lönenivå är alltså betydande i ekonomin som helhet. För att det
            utrymmet ska komma alla på arbetsmarknaden till del behövs det
            en lagstadgad arbetstidsförkortning som utjämnar klyftorna mellan
            de grupper på arbetsmarknaden som har avtalsreglerad arbetstidsförkortning
            och de grupper som inte har det. Vänsterpartiet anser att förkortningen
            ska ske på ett sådant sätt att arbetstagarnas inkomster inte minskar.
          </p>
          <p xml:id="i-MTFWvQNCCnkkAAyQ5MYK8G">
            Samtidigt som förutsättningarna för en generell arbetstidsförkortning
            är goda är behovet av en arbetstidsförkortning stort. Arbetslivet
            präglas i dag av ökad intensitet, stress och högt tempo. Detta
            leder i sin tur till ohälsa, stressrelaterade sjukdomar och sjukskrivningar.
            Den ojämställda fördelningen av det obetalda hemarbetet mellan
            kvinnor och män kvarstår, liksom det faktum att fler kvinnor än
            män arbetar deltid vilket minskar kvinnors ekonomiska självständighet.
            Utöver detta kräver jordens ekologiska bärkraft ett annorlunda
            konsumtionsmönster med lägre förbrukning av icke-förnybara resurser.
            En generell arbetstidsförkortning skulle bidra till att minska
            ohälsan, öka jämställdheten, minska klyftorna på arbetsmarknaden
            och bidra till en hållbar utveckling.
          </p>
          <p xml:id="i-RJmP2tLEAGQZZRwKCtDgw9">
            Frågan om en ytterligare arbetstidsförkortning har diskuterats
            med varierande intensitet sedan normalarbetsveckan om 40 timmar
            infördes 1973. Det har tillsatts en mängd statliga utredningar
            men ingenting har hänt. Drygt 40 år efter reformen har vi fortfarande
            40 timmars arbetsvecka som ordinarie arbetstid i arbetstidslagen,
            trots enorma produktivitets- och effektivitetsökningar.
          </p>
          <p xml:id="i-RDFb9MujgRsCfESzQ2MkyW">
            Vänsterpartiet har vid upprepade tillfällen motionerat om att
            införa en generell arbetstidsförkortning. Arbetsmarknadsutskottet
            har avslagit dessa motioner med motiveringen att det i första
            hand är arbetsmarknadens parter som bör komma överens om eventuella
            arbetstidsförkortningar samt att en generell lagstiftning på området
            riskerar att undergräva kollektivavtalssystemets trovärdighet.
            Utskottet har även framhållit att en generell arbetstidsförkortning
            skulle kunna drabba tillväxten och regeringens sysselsättningsmål
            (2015/16:AU7). Vi menar att dessa argument inte håller.
          </p>
          <p xml:id="i-XRDkZioKVWSKNJKohWYe7v">
            Vänsterpartiet vill därför på nytt lyfta frågan om en generell
            arbetstidsförkortning. Det har alltid funnits ett växelspel mellan
            arbetslivets organisering, utformning av och krav i kollektivavtal,
            den allmänna debatten i samhället och de lagar som styr arbetstiderna.
            I grunden handlar detta om avgörande vägval för vårt samhälle.
            Det handlar om hur vi organiserar ekonomin och vilka värden som
            ska vägleda oss in i framtiden. De flesta skulle skriva under
            på att vi arbetar för att kunna leva gott – inte lever för att
            arbeta till varje pris. Ändå återspeglas detta sällan eller aldrig
            i samhällsdebatten. En samhällsdebatt om arbetstiden är viktig,
            och det är viktigt att den har ett gott och mångsidigt faktaunderlag.
            Ett första steg är att tillsätta en utredning.
          </p>
          <p xml:id="i-E1SWRceDejp99BNfnJkahr">
            Regeringen bör därför tillsätta en utredning med uppdrag att
            se över möjligheterna för en generell arbetstidsförkortning. Detta
            bör riksdagen ställa sig bakom och ge regeringen till känna.
          </p>
          <head xml:id="i-K6GiEffQjuktoZ8U6biDyU" type="h2">
            3.2 Stärkt rätt till heltid
          </head>
          <p xml:id="i-Rx2vHLxq6HtPmsUK8hw5vT">
            Det ska vara möjligt för alla som arbetar att försörja sig på
            sitt arbete. För den som är hänvisad till att jobba deltid är
            det ofta en omöjlighet att klara sin egen och eventuella barns
            försörjning. Att jobba deltid innebär i praktiken ofta att man
            blir beroende av någon annan för att klara sig.
          </p>
          <p xml:id="i-PcJyzjUYz7iGQ3MFpME7VA">
            Mer än en miljon personer, nästan var fjärde sysselsatt, arbetar
            deltid. Nästan 70 procent av dem som arbetar deltid är kvinnor
            (SCB AKU, Andra kvartalet 2016). Antalet heltidsarbetande kvinnor
            har visserligen ökat över tid, men mönstret är fortfarande tydligt
            – kvinnor arbetar deltid i betydligt större utsträckning än män.
            Orsakerna till deltidsarbete varierar, men var tredje deltidsarbetande
            vill och kan jobba mer än de timmar de erbjuds av sin arbetsgivare.
            Det är framför allt i kvinnodominerade yrken inom vård, omsorg
            och privat tjänstesektor som deltider är det enda som erbjuds,
            ofta i form av otrygga anställningar som timvikariat eller behovsanställningar.
            Detta är en av de mest grundläggande orsakerna till de stora inkomstskillnaderna
            mellan kvinnor och män.
          </p>
          <p xml:id="i-B6nXJUVAizW6raF3uREs8g">
            Deltidsarbete innebär inte bara en lägre inkomst. Personer som
            arbetar deltid har också sämre utvecklingsmöjligheter i arbetet,
            sämre löneutveckling och lägre ersättning från socialförsäkringarna,
            arbetslöshetsförsäkringen och pensionssystemet.
          </p>
          <p xml:id="i-LvqtigzLbpZXtUvgWUQ8Je">
            I branscher där det mest är män som arbetar har det under lång
            tid varit möjligt att organisera arbetet utan att män i någon
            större utsträckning arbetar deltid mot sin vilja. Det måste också
            vara möjligt inom kvinnodominerade branscher. Det är ohållbart
            att den som väljer ett visst yrke ska vara hänvisad till deltidsjobb
            bara för att det är smidigare för arbetsgivaren. Möjligheten att
            arbeta deltid för den som så önskar ska naturligtvis finnas kvar.
            Men normen att en anställning ska vara på heltid måste stärkas.
            Det är en central jämställdhetsfråga att också undersköterskor,
            servitriser och butiksbiträden ska kunna leva på sin lön.
          </p>
          <p xml:id="i-Tm1UWLuWWzXTrapahBbdpk">
            Frågan om hur rätten till heltidsanställning ska kunna stärkas
            har varit föremål för en statlig utredning, den s.k. Heltidsutredningen.
            I november 2005 överlämnades betänkandet Stärkt rätt till heltidsanställning
            (SOU 2005:105) med förslag om en lag om heltidsanställning. Utredningen
            ledde dock aldrig till någon lagstiftningsåtgärd och problemet
            kvarstår.
          </p>
          <p xml:id="i-TxWwnUivtyRU87MmNfWhET">
            Vänsterpartiet har vid upprepade tillfällen motionerat om att
            rätten till heltid ska stärkas genom att lagen om anställningsskydd
            ändras så att heltid blir norm, medan anställningar på deltid
            ska kunna ingås om parterna kommer överens om detta. Arbetsmarknadsutskottet
            har avstyrkt dessa motioner med motiveringen att frågan i första
            hand bör lösas av arbetsmarknadens parter genom förhandlingar
            och kollektivavtal. Utskottet har även hänvisat till det arbete
            som bedrivits inom ramen för Delegationen för jämställdhet i arbetet,
            den s.k. JA-delegationen (2015/16:AU7).
          </p>
          <p xml:id="i-HtJJSMQhmBzgNwPD2F6rWc">
            I juni 2015 presenterade JA-delegationen sitt slutbetänkande.
            Delegationen föreslår bl.a. att det initieras partssamtal om arbetstidsfrågor,
            med särskilt fokus på rätt till heltid, ofrivillig deltid och
            sammanhållen arbetstid (SOU 2015:50). Ärendet bereds för närvarande
            inom Regeringskansliet. Det pågår samtidigt ett arbete inom SKL
            för att öka antalet heltidsanställda inom kommuner och landsting,
            en sektor där deltidsarbete är särskilt utbrett. Våren 2016 tecknade
            SKL ett treårigt avtal med Kommunal. Avtalet innehåller flera
            delar som syftar till ökat heltidsarbete, bl.a. att tillsvidareanställningar
            på heltid ska eftersträvas vid nyanställning.
          </p>
          <p xml:id="i-TKx3WGg82kibeCuTdzi4Zz">
            Vänsterpartiet menar att detta är vällovligt och ett bra steg
            på vägen. För att alla på arbetsmarknaden ska omfattas av rätt
            till heltid krävs dock lagstiftning. Deltid ska vara en möjlighet
            – inte ett tvång.
          </p>
          <p xml:id="i-BrvnPnvm95Mhy9scsFKn7i">
            Rätten till heltid bör därför stärkas genom ändringar i lagen
            om anställningsskydd som gör heltid till norm, medan anställningar
            på deltid ska kunna ingås om parterna kommer överens om detta.
            Detta bör riksdagen ställa sig bakom och ge regeringen till känna.
          </p>
          <head xml:id="i-DfkQ6wHHRVaaMG2csyuk4b" type="h2">
            3.3 Ökat inflytande över arbetstidens förläggning
          </head>
          <p xml:id="i-NXnF51Ska5K3nJpci1NgEH">
            Hur länge och när vi arbetar är av stor betydelse. Forskning
            visar att ett ökat inflytande över arbetstiden, såväl dess förläggning
            som längd, kan bidra till minskad stress och därmed minskad uppkomst
            av stressrelaterade sjukdomar. Enskilda arbetstagares ökade inflytande
            över den egna arbetstiden måste gå att kombinera med effektivitet
            och flexibilitet i verksamheten. Det är nödvändigt för att kunna
            skapa ett utvecklande arbetsliv, ökad hälsa och ett mer jämställt
            samhälle.
          </p>
          <p xml:id="i-EoEJSgJ5572oUWEn3xyVDu">
            Utvecklingen på senare tid har dock gått i motsatt riktning.
            Jobba tre timmar, fördriv några håltimmar och jobba sedan fyra
            och en halv timmar till. Ungefär så ser en arbetsdag ut för alltför
            många arbetstagare. Uppdelade arbetspass och jobb dygnet runt
            på scheman som helt styrs av krav på att alltid finnas till hands
            när patienterna, kunderna eller passagerarna ska servas och en
            allt hårdare kostnadspress har blivit vanligare. Inte minst arbetsgivare
            i servicebranscher som vård, omsorg och kollektivtrafiken har
            börjat stycka upp arbetsdagarna i flera korta delar, s.k. delade
            arbetspass eller split shift. En arbetsdag på sju och en halv
            timmar kan i praktiken bli mer än elva timmar. Det är en helt
            oacceptabel arbetssituation som slår sönder vardagen för människor.
          </p>
          <p xml:id="i-BmWDNbXTA6nyHwFJGPaZoj">
            Det finns gott om forskningsresultat som visar att kroppen tar
            stryk, sömnen rubbas, umgänget försvåras och att det är svårare
            att aktivt delta i det föreningsliv som är nödvändigt för vår
            demokrati, om vi har arbetstider som kräver för mycket av oss
            – åtminstone om vi har det under en längre tid.
          </p>
          <p xml:id="i-H1T338kR5sMfAJeg1ZBzGS">
            Regeringen bör därför tillsätta en utredning med uppdrag att
            se över lagstiftningen i syfte att öka arbetstagarnas inflytande
            över den egna arbetstidens förläggning. Detta bör riksdagen ställa
            sig bakom och ge regeringen till känna.
          </p>
          <head xml:id="i-TMUfPHB6RQhRfPqEPFW56p" type="h2">
            3.4 Minska övertidsarbetet
          </head>
          <p xml:id="i-Ct3UDuTZs9UdxshAtfRTLF">
            Även om skillnaderna har minskat under senare år är lönearbetet
            fortfarande ojämnt fördelat mellan könen. Män lönearbetar nästan
            sex timmar mer per vecka än kvinnor. Under det andra kvartalet
            2016 uppgick det totala antalet arbetade timmar i genomsnitt till
            159,8 miljoner per vecka. Av det totala antalet arbetade timmar
            per vecka utgjordes 4,8 miljoner av övertidstimmar. Män stod för
            en majoritet av antalet arbetade timmar, såväl överenskommen arbetstid
            som övertid (SCB AKU Andra kvartalet 2016). Den skeva könsfördelningen
            försvårar en strukturell utjämning av fördelningen av lönearbete
            och hushållssysslor mellan män och kvinnor. Att utjämna skillnaderna
            i kvinnors och mäns betalda och obetalda arbete är centralt för
            att nå målet om ekonomisk jämställdhet.
          </p>
          <p xml:id="i-APPq7MtKcj5WUDFpEbNMjn">
            Det finns emellertid en kvinnodominerad bransch där övertiden
            har blivit ett stort problem, nämligen bland sjuk- och undersköterskor.
            Vårdförbundet vittnar om att övertiden ökat successivt under flera
            år, framför allt under sommaren. Övertiden för sjuksköterskor
            under sommarmånaden juli har stigit med omkring 85 procent under
            perioden 2009–2014 (Vårdförbundets sommarrapport 2014). Det är
            förstås både ett enormt arbetsmiljöproblem och ett hot mot patientsäkerheten.
            Det visar också på behovet av fler anställda inom sjukvården.
          </p>
          <p xml:id="i-YHoyirEmYSfZ6AVs237N5q">
            Det är väl känt att stor arbetsbelastning under alltför många
            arbetstimmar i förlängningen påverkar hälsan negativt. Enligt
            Försäkringskassan var stress den vanligaste sjukskrivningsorsaken
            under 2014 och den psykiska ohälsan bland befolkningen ökade för
            tredje året i rad. Det är inte acceptabelt att människor sliter
            ut sig i förtid. Det är en mycket viktig anledning till att försöka
            minska övertidsuttaget.
          </p>
          <p xml:id="i-MnwejbEoR6mDELE35YXvEB">
            Ett annat viktigt skäl till att minska övertidsarbetet är den
            höga arbetslösheten. Enligt en undersökning från Unionen, som
            bygger på statistik från SCB, motsvarar den totala övertiden omkring
            117 000 jobb – mer än en fjärdedel av alla arbetslösa (Unionen
            2015). Det är inte rimligt att en del människor ska arbeta övertid
            i stor utsträckning medan andra tvingas att gå arbetslösa. Övertid
            ska enbart användas vid tillfälliga arbetsanhopningar, inte som
            ett sätt att hantera en alltför låg bemanning. Där ett mer eller
            mindre permanent utnyttjande av övertid sker bör en del av övertidsarbetet
            kunna omvandlas till nya anställningar.
          </p>
          <p xml:id="i-J4uhuD3DEHTW6fH9zR1bjP">
            Arbetstiden regleras i arbetstidslagen (1982:673). Hela lagen
            eller delar av lagen får avtalas bort genom kollektivavtal, som
            dock inte får medföra att mindre förmånliga villkor tillämpas
            än vad som följer av EU:s arbetstidsdirektiv (2003/88/EG). Så
            har också skett för större delen av arbetsmarknaden. Sverige har
            ratificerat ILO:s konvention 154 och har därmed förbundit sig
            att främja kollektiva förhandlingar, men dagens övertidsregler
            bidrar inte till detta. Eftersom de innebär ett gynnande av arbetsgivare
            som väljer att inte teckna kollektivavtal riskerar de tvärtom
            att försvåra möjligheterna att teckna avtal och underminera kollektivavtalsmodellen.
          </p>
          <p xml:id="i-4B3dnoGp3o9Z1WSV9jKtMx">
            För arbetsgivare som saknar kollektivavtal ligger taket för allmän
            övertid på maximalt 200 timmar per kalenderår. Utöver den allmänna
            övertiden är det tillåtet att ta ut extra övertid respektive extra
            mertid med högst 150 timmar per arbetstagare och kalenderår om
            det finns särskilda skäl för det och situationen inte har varit
            möjlig att lösa på annat rimligt sätt. Förutom den nämnda allmänna
            och extra övertiden kan kollektivavtalslösa arbetsgivare också
            ta ut nödfallsövertid under en längre tid än två dygn utan dispens
            från Arbetsmiljöverket.
          </p>
          <p xml:id="i-CWV1oRXJNYtCyBxHda8uwt">
            Det är väl känt att övertidsarbete medför hälsorisker. Med de
            nuvarande reglerna där det inte krävs dispens för vare sig extra
            övertid eller nödfallsövertid riskerar vi att övertidsuttaget
            ökar, och arbetsgivares vilja att teckna kollektivavtal minskar.
          </p>
          <p xml:id="i-9ZJxqzfjki4jNuq5M1ZYzG">
            Vi ser behov av att minska övertidsuttaget. Taket för den allmänna
            övertiden bör sänkas till 150 timmar per arbetstagare och år.
            Detta bör riksdagen ställa sig bakom och ge regeringen till känna.
          </p>
          <p xml:id="i-AKpwsQMkdFX29YGqmSA5JB">
            Arbetsmiljöverkets tillsyn behöver också skärpas och hälsoaspekterna
            ska alltid beaktas när en arbetsgivare vill ta ut övertid utöver
            den allmänna. Det bör därför införas krav på dispens från Arbetsmiljöverket
            för uttag av extra övertid, inklusive mertid, och krav på tillstånd
            för nödfallsövertid under längre tid än två dygn. Detta bör riksdagen
            ställa sig bakom och ge regeringen till känna.
          </p>
          <head xml:id="i-FvtGk3sdnqceMWGNTjkhum" type="h2">
            3.5 Bättre och enklare regler om dygnsvila
          </head>
          <p xml:id="i-2NVGzsMeHxuE4FjmFiavvm">
            Människan är inte anpassad för att vara vaken och arbeta på nätterna.
            Arbetstidslagen innehåller ett förbud mot nattarbete. Om de avtalsslutande
            parterna inte kommer överens om en annan förläggning av arbetstiderna
            är det lagen som gäller. Det ger arbetstagarna ett visst inflytande
            över arbetstidens förläggning. Vill arbetsgivaren förlägga arbetstiden
            på natten eller variera veckoarbetstiden måste denne förhandla
            och träffa överenskommelse om detta med den fackliga organisationen.
            Så sker också i stor utsträckning. Arbetsgivarna köper ökad flexibilitet
            och bättre avkastning på sina investeringar genom att erbjuda
            kortare arbetstid och/eller ekonomisk ersättning. Natt- och skiftarbete
            sliter dock hårt på människor. Det är därför viktigt med en tydlig
            skyddslagstiftning för personer som arbetar på obekväma och oregelbundna
            arbetstider.
          </p>
          <p xml:id="i-Qi7TBe5xr3pLNafPnnXmLU">
            Enligt arbetstidslagen, 13 §, ska alla arbetstagare ha minst
            elva timmars sammanhängande ledighet under varje period om tjugofyra
            timmar (dygnsvila). I den dygnsvila som alla arbetstagare har
            rätt till ska tiden mellan midnatt och klockan 5 ingå. I 13 a
            § samma lag anges att med natt avses perioden mellan kl. 22 och
            kl. 6. Forskningen har visat att människokroppen på nätter är
            känsligare för störningar och att långa perioder av nattarbete
            kan vara hälsovådligt för arbetstagare och äventyra säkerheten
            på arbetsplatsen.
          </p>
          <p xml:id="i-2dwEZejJ13exHnyypUS9rV">
            Mot bakgrund av det slitage på människor som det innebär att
            arbeta natt och att det är ologiskt och onödigt med två olika
            definitioner på natt i samma lag anser vi att lagen bör förbättras
            och förenklas. Arbetstidslagens 13 § bör därför ändras så att
            perioden som ska ingå i dygnsvilan blir densamma som i definitionen
            av natt i 13 a §, dvs. perioden mellan kl. 22 och kl. 6. Detta
            bör riksdagen ställa sig bakom och ge regeringen till känna.
          </p>
          <head xml:id="i-XRbEg2kE3it79ztRheETJ2" type="h2">
            3.6 Jourtid
          </head>
          <p xml:id="i-F6y3aug3jF9bYoswfFHAbk">
            Med arbetstid menas enligt arbetstidslagen (1982:673) att arbetstagaren
            står till arbetsgivarens förfogande på arbetsstället och utför
            arbete eller är beredd att börja arbeta om det behövs. Arbetstid
            kan vara ordinarie arbetstid, jourtid, övertid eller mertid. Utmärkande
            för den ordinarie arbetstiden och jourtiden är att den är planerad,
            t.ex. genom att ett arbetstidsschema görs upp. Övertiden och mertiden
            får däremot användas bara när arbetstiden behöver ökas tillfälligt.
            Jourtiden skiljer sig från den ordinarie arbetstiden genom att
            arbetstagaren inte utför något arbete utan bara finns tillgänglig
            på arbetsstället.
          </p>
          <p xml:id="i-LoJBpNCkjoUbFDuvxvuCu8">
            Enligt 6 § arbetstidslagen gäller följande beträffande jourtid:
            ”Om det på grund av verksamhetens natur är nödvändigt att en arbetstagare
            står till arbetsgivarens förfogande på arbetsstället för att vid
            behov utföra arbete, får jourtid tas ut med högst 48 timmar per
            arbetstagare under en tid av fyra veckor eller 50 timmar under
            en kalendermånad. Som jourtid anses inte tid då arbetstagaren
            utför arbete för arbetsgivarens räkning.”
          </p>
          <p xml:id="i-7qQFzUoVscKnf8uEzffucV">
            Med jourtid menas enligt lagen att arbetstagaren befinner sig
            på arbetsplatsen, beredd att börja arbeta om det behövs. Det är
            alltså ett slags väntetid som får tas ut utöver den ordinarie
            arbetstiden. Jourtiden får inte utnyttjas för en mer generell
            ökning av arbetsinsatsen. Jourtid får bara förekomma i sådana
            verksamheter där det måste finnas personal tillgänglig om det
            inträffar något oförutsett, utan att det därmed är fråga om övertidsarbete.
            Som exempel kan nämnas sjukvården, socialvården och kriminalvården.
          </p>
          <p xml:id="i-P2Agm4zdGykwhpBjVmfEk8">
            Enligt arbetstidslagens definition av jourtid äger således arbetsgivaren
            din tid, men du utför inte ett arbete. Därmed behöver jourtiden
            inte heller lönesättas som arbete, i stället utgår ersättning
            som kan variera beroende på gällande kollektivavtal, s.k. jourersättning.
          </p>
          <p xml:id="i-DKuVXbsngAe4RcQmZBhPmP">
            Ett exempel på jourtid är s.k. sovande jour, vilket innebär att
            arbetstagaren ska befinna sig på sin arbetsplats sovande för att
            om behov uppstår vara tillgänglig för verksamheten. Detta är vanligt
            förekommande bland arbetstagare som arbetar inom LSS-området,
            exempelvis på service- och gruppboenden eller som personliga assistenter.
          </p>
          <p xml:id="i-NPj9dB3CtMPwfFzDT5GBwe">
            Den tid som arbetstagaren har jour ingår således inte i arbetstiden
            utan är förlagd utanför tjänstgöringstid och tjänstgöringsgrad.
            Arbetstidslagen beräknar dock jour som arbetstid, vilket innebär
            att möjligheten för dessa arbetsgrupper att kunna arbeta heltid
            sänks beroende på hur många timmar jour som den anställde har
            på sitt schema. Om den anställde har ett heltidsmått om 40 timmar
            per vecka, och har 8 timmar jourtid per vecka, så innebär det
            att den anställde enligt nuvarande regelverk aldrig kan uppnå
            en högre tjänstgöringsgrad än 80 procent. Den anställdes jourtid
            ”äter” därmed upp den ordinarie arbetstiden och förbrukar således
            den anställdes möjlighet att arbeta mer tid. Eftersom det är vanligt
            med fler än ett sovande jourpass i veckan utslaget under en längre
            schemaperiod kan den maximalt möjliga tjänstgöringsgraden bli
            ännu lägre. Det blir således svårt för de berörda arbetstagarna
            att kunna arbeta heltid.
          </p>
          <p xml:id="i-EukD4aKqjQBD53wsZmkFxq">
            När det gäller personlig assistans kompliceras förhållandena
            ytterligare då det är Försäkringskassan som beslutar om hur stor
            del jourtid som ingår i arbetet. Försäkringskassans ersättningsmodell
            baseras även på normen att sovande jour inte är betald arbetstid
            och ger därmed inte full ersättning för dessa timmar. Eftersom
            ersättningssystemet är uppbyggt kring dessa villkor kan detta
            svårligen lösas i förhandlingar mellan arbetsmarknadens parter.
            Det krävs därför en ändring av arbetstidslagen.
          </p>
          <p xml:id="i-P7mECMERjyV24rK1w1LMJe">
            Konsekvenserna av nuvarande lagstiftning innebär dels att arbetstagarna
            inte får lön för jourtiden utan endast jourersättning (vilken
            kan variera beroende på kollektivavtal), dels att arbetstagarna
            har svårt att arbeta heltid eftersom jourtid förläggs utanför
            ordinarie tjänstgöringstid. Sammantaget påverkas arbetstagarnas
            inkomst och framtida pension negativt. De som drabbas är främst
            kvinnodominerade yrkesgrupper inom välfärdssektorn där sovande
            jour är vanligt förekommande, yrkesgrupper som redan i utgångsläget
            har låga löner.
          </p>
          <p xml:id="i-Ach1hsiHHqdC49VArx1HM6">
            Kommunal, som organiserar stora delar av de yrkesgrupper som
            drabbas av nuvarande regelverk, har tidigare drivit krav på att
            all tid på jobbet ska räknas som arbetstid och att lön ska utgå
            för jourtid. Arbetsgivarna har dock inte tillmötesgått detta krav.
            I stället har Kommunal fått igenom bättre jourersättning. Grundproblemet
            kvarstår således.
          </p>
          <p xml:id="i-Hx7NnjvBNwxsbEbfhZjFi">
            Vänsterpartiet anser att det krävs en förändring av arbetstidslagen
            för att komma till rätta med de problem som lyfts fram här. Genom
            en förändring av arbetstidslagen skulle de kvinnodominerade yrkesgrupper
            som drabbas av nuvarande regelverk dels ges möjlighet att arbeta
            heltid, dels få lön för all den tid då de står till arbetsgivarens
            förfogande, även jourtid.
          </p>
          <p xml:id="i-7njwF9LFpKzvJ62oBXWPc9">
            Arbetstidslagen (1982:673) bör ses över med syfte att den tid
            som arbetsgivaren förfogar över, där den anställde förväntas vara
            på en av arbetsgivaren angiven plats som inte är i det egna hemmet,
            också ska betraktas som arbetstid och därmed definieras som utfört
            arbete. Detta bör riksdagen ställa sig bakom och ge regeringen
            till känna.
          </p>
          <head xml:id="i-9RCsnooVXaZgR2xhJkZzyU" type="h2">
            3.7 Rätt till utökad anställning för deltidsanställda vid mertidsarbete
          </head>
          <p xml:id="i-CK9ibtLRgBz7crXqzPDQbu">
            Allt fler arbetsgivare har satt i system att omreglera tidigare
            heltidsanställningar till deltidsanställningar. Arbetsgivarens
            behov av arbetskraft tillgodoses efter en sådan förändring av
            att arbetstagarna får arbeta s.k. mertid. Med mertid avses sådan
            arbetstid som vid deltidsanställningar överstiger arbetstagarens
            ordinarie arbetstid enligt anställningsavtalet.
          </p>
          <p xml:id="i-JxhtTCzhUKGwNFW5RoVLUQ">
            En förutsättning för ett erbjudande om sådant mertidsarbete är
            inte sällan att arbetstagaren är lojal, foglig och okritisk. Genom
            denna ordning är det arbetstagarna som får bära hela risken. Arbetsgivaren
            behöver inte längre planera sin verksamhet i förväg, utan kan
            bedöma behovet av arbetskraft dag för dag trots att verksamheten
            kan planeras på annat sätt. Arbetsgivarnas omfattande flexibilitet
            uppkommer därmed på bekostnad av arbetstagarna som fråntas sin
            grundtrygghet. Arbetstagarnas rättigheter behöver förstärkas betydligt
            på detta område.
          </p>
          <p xml:id="i-JwAprcd1ZXukRijinXHTtJ">
            I norsk arbetstidslagstiftning finns sedan 2013 en reglering
            för att förbättra villkoren för deltidsanställda. Regleringen
            ger deltidsanställda som arbetat mertid rätt att utöka sin anställning.
            En gång per år beräknas den faktiska arbetstiden. Om den är högre
            än den avtalade deltiden utökas deltidstjänsten. Anställningen
            övergår därmed till en sysselsättningsgrad som motsvarar faktiskt
            arbetad tid (jfr Lov om arbeidsmiljö, arbeidstid og stillingsvern,
            kapitel 14, § 14–4 a, 14–4b).
          </p>
          <p xml:id="i-8Q1XpgDnefhBUpWSqSxXJ1">
            Den norska arbetstidslagstiftningen, som ger rätt till utökad
            anställning vid mertidsarbete, är ett konkret sätt att komma till
            rätta med problematiken kring deltidsarbete på arbetsgivarens
            villkor.
          </p>
          <p xml:id="i-DzUbif3eVgLfy7UNMLkb6Y">
            Fackförbundet Seko har, som första svenska fack, tagit intryck
            av den norska lagstiftningen i syfte att förbättra villkoren för
            sina deltidsanställda medlemmar. I avtalsförhandlingarna mellan
            Seko och Almega IT och Telekomföretagen våren 2016 drev Seko krav
            på att mertid skulle ge utökad anställning. Sekos krav var formulerat
            på följande sätt: ”För deltidsanställda arbetstagare som kontinuerligt
            arbetat mer än sin avtalade sysselsättningsgrad skall anställningen
            övergå till sysselsättningsgrad som motsvarar faktiskt arbetad
            tid.” Enligt Sekos förslag skulle avstämning ske varje 6-månadersperiod,
            varvid anställningen skulle omvandlas till genomsnittligt faktiskt
            utförd arbetstid. Seko fick dock inte gehör för detta krav hos
            arbetsgivarna.
          </p>
          <p xml:id="i-2saxu8ZqE5NvKy9i8KSh7Z">
            Vänsterpartiet ser positivt på att fackförbund driver denna fråga
            i avtalsförhandlingar med arbetsgivarna. För att förbättra villkoren
            för alla deltidsanställda på hela arbetsmarknaden krävs dock en
            ändring av arbetstidslagen, liknande den som genomförts i norsk
            lagstiftning.
          </p>
          <p xml:id="i-KeiUn3RbXqYujxYMyrkCYb">
            Arbetstidslagen (1983:673) bör ändras så att deltidsanställda
            arbetstagare, som kontinuerligt arbetat mer än sin avtalade sysselsättningsgrad,
            ges rätt till en sysselsättningsgrad som motsvarar faktiskt arbetad
            tid. Detta bör riksdagen ställa sig bakom och ge regeringen till
            känna.
          </p>
        </div>
        <div type="motSignatures">
          <list>
            <item xml:id="i-KS13dbVNTM7CxMPbrooBNH">
              Ali Esbati (V)
            </item>
            <item xml:id="i-Ms7QugLb5S4EMq23pM3hYY">
              Ulla Andersson (V)
            </item>
            <item xml:id="i-4dHogmehHcXubv3xAv1RzM">
              Christina Höj Larsen (V)
            </item>
            <item xml:id="i-Ksq3MK3AMmugyReXMZ7BjQ">
              Wiwi-Anne Johansson (V)
            </item>
            <item xml:id="i-LYD9EVBGDRs5qRzUfsEgbA">
              Daniel Riazat (V)
            </item>
            <item xml:id="i-6eQoNFKXvHyZgKxWW8RC8x">
              Daniel Sestrajcic (V)
            </item>
          </list>
        </div>
      </div>
    </body>
  </text>
</TEI>
