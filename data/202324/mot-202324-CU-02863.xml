<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-202324-CU-02863">
  <teiHeader>
    <fileDesc>
      <titleStmt>
        <title>med anledning av prop. 2023/24:112 Åtgärder för tryggare bostadsområden</title>
        <author corresp="i-Xte2hVf6qgEgJA6sWB1cDH">av Malcolm Momodou Jallow m.fl. (V)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2023/24:2863 av Malcolm Momodou Jallow m.fl. (V)</title>
          <idno type="rdwebb">HB022863</idno>
          <rs type="number">2863</rs>
          <orgName type="comitteeAbbreviation">CU</orgName>
          <ref type="dokument_url_text">https://data.riksdagen.se/dokument/HB022863/text</ref>
          <ref type="dokument_url_html">https://data.riksdagen.se/dokument/HB022863</ref>
          <ref type="dokumentstatus_url_xml">https://data.riksdagen.se/dokumentstatus/HB022863</ref>
          <ref type="pdf">https://data.riksdagen.se/fil/C44441AF-8CB8-40F0-9BF7-1656C03F107A</ref>
          <ref type="docx">https://data.riksdagen.se/fil/5355790B-63A8-48B2-8F52-4F8B97C27DA3</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-Xte2hVf6qgEgJA6sWB1cDH</idno>
            <name>Malcolm Momodou Jallow</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-Srv2XCR7hGVyZ66wLkW6ad</idno>
            <name>Lorena Delgado Varas</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-DthTyR9U9R8S6NVcPNcNQA</idno>
            <name>Ida Gabrielsson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-JZgLiagTc1Uwgw1yzLWrSS</idno>
            <name>Birger Lahti</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-L3t2URPAv9iLWgdCvbz7Uv</idno>
            <name>Ilona Szatmári Waldau</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-Yam9ii4K4HfneDbj5TzDJY</idno>
            <name>Ciczie Weidby</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="committeeProcessing"/>
        <correspAction xml:id="i-N4Rqs1gDM1uDtFvC6XjnXf" type="basedOn"/>
        <correspContext corresp="i-N4Rqs1gDM1uDtFvC6XjnXf">
          <ref>Proposition 2023/24:112</ref>
        </correspContext>
        <correspAction xml:id="i-4KXsGZufw2MNVfiW47kpCh" type="signed"/>
        <correspContext corresp="i-4KXsGZufw2MNVfiW47kpCh">
          <note type="signatory" corresp="i-Xte2hVf6qgEgJA6sWB1cDH"/>
          <note type="signatory" corresp="i-Srv2XCR7hGVyZ66wLkW6ad"/>
          <note type="signatory" corresp="i-DthTyR9U9R8S6NVcPNcNQA"/>
          <note type="signatory" corresp="i-JZgLiagTc1Uwgw1yzLWrSS"/>
          <note type="signatory" corresp="i-L3t2URPAv9iLWgdCvbz7Uv"/>
          <note type="signatory" corresp="i-Yam9ii4K4HfneDbj5TzDJY"/>
        </correspContext>
        <correspAction xml:id="i-XLBc5XezX3JWyKvqSU74cV" type="submitted">
          <date when="2024-04-05"/>
          <time when="11:16:21"/>
        </correspAction>
        <correspAction xml:id="i-T898TttHKk3SSCCbutvg3t" type="reviewed">
          <date when="2024-04-11"/>
          <time when="17:12:25"/>
        </correspAction>
        <correspAction xml:id="i-JoyY89kPYnzDb7HyWXZDsF" type="dismissed">
          <date when="2024-04-12"/>
        </correspAction>
        <correspAction xml:id="i-4Yt6MvxCZbMdt8EMxMKMEb" type="referred">
          <date when="2024-04-15"/>
        </correspAction>
        <correspAction xml:id="i-MACMWkgUXsutpT6DURbf8y" type="assigned">
          <date when="2024-04-16"/>
          <time when="09:53:37"/>
        </correspAction>
        <correspContext corresp="i-MACMWkgUXsutpT6DURbf8y">
          <ref type="assignedTo">Civilutskottet</ref>
        </correspContext>
        <correspAction xml:id="i-TPVmziebfKEPaSFFfQHf7P" type="behandlas_i"/>
        <correspContext corresp="i-TPVmziebfKEPaSFFfQHf7P">
          <ref type="uppgift">2023/24:CU20</ref>
          <ref type="ref_dok_id">HB01CU20</ref>
          <ref type="ref_dok_typ">bet</ref>
          <ref type="ref_dok_rm">2023/24</ref>
          <ref type="ref_dok_bet">CU20</ref>
          <ref type="ref_dok_titel">Åtgärder för tryggare bostadsområden</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#följd"/>
      </textClass>
    </profileDesc>
  </teiHeader>
  <text>
    <body>
      <div xml:id="i-XefmVWJgzj7mmTJpYYf6yU" type="motHeader">
        <div xml:id="i-4MMx2U1NQQdjce2Sv4n8Hn" type="motTitle">
          Motion till riksdagen 2023/24:2863 av Malcolm Momodou Jallow
          m.fl. (V) med anledning av prop. 2023/24:112 Åtgärder för tryggare
          bostadsområden
        </div>
      </div>
      <div xml:id="i-CLB5wefHwSMSgratYbso3R" type="motBody">
        <div xml:id="i-SG9mFUWNK62jaZKDhwTobe" type="motProposal" subtype="förslag">
          <head xml:id="i-92iaqSbV92Cttr8Rwggdso">
            1 Förslag till riksdagsbeslut
          </head>
          <list xml:id="i-S6pEzsvXXPBxho8vF1fCfz">
            <item xml:id="i-T99aFUPWUzGbpHiWYDqd5j" sortKey="Yrkande 1">
              Riksdagen avslår alla de delar av proposition 2023/24:112 Åtgärder
              för tryggare bostadsområden, som tas upp i avsnitten 4 och 5.
            </item>
          </list>
          <list xml:id="i-2EBBSS7cxpgCaR4nKv8CME">
            <item xml:id="i-LBnai6inKmYjc8o8stGFLS" sortKey="Yrkande 2">
              Riksdagen ställer sig bakom det som anförs i motionen om att
              regeringen bör utvärdera om den nya lagstiftningen tillämpas på
              så vis att den uppfyller barnkonventionens krav och vid behov
              återkomma med förslag som ger barn ett fullgott skydd enligt barnkonventionen,
              och detta tillkännager riksdagen för regeringen.
            </item>
          </list>
        </div>
        <div xml:id="i-7HcsGcajiBQ6DQ8hMti9KU" type="motContent">
          <head xml:id="i-VhHeKYxZmnk8wZHN376eho" type="h1">
            2 Inledning
          </head>
          <p xml:id="i-NZWWdt71nmoHXTMDaXmgKj">
            Det är ett allvarligt samhällsproblem att många människor i dag
            känner sig otrygga i sina egna bostadsområden, likaså att den
            allvarliga brottsligheten med skjutningar och sprängningar i samhället
            inte minskar. De senaste årens välbehövliga stora resurs­tillskott
            till polisen, men också höjningar av flera straff och ökad användning
            av hemliga tvångsmedel, har inte bidragit till en minskning av
            antalet gängrelaterade brott och inte bidragit till att göra vare
            sig bostadsområden eller samhället tryggare. Det visar att det
            är andra åtgärder som behövs.
          </p>
          <p xml:id="i-CqffM2eFtL1equw1i1SzKj">
            Från och med december 2022 och under våren 2023 blev situationen
            i framför allt Stockholm akut. Skjutningarna i Stockholm eskalerade
            återigen i början av sommaren och fortsatte under hösten och vintern.
            Samtidigt är det kris i stora delar av kriminal­vården med överfulla
            häkten och anstalter bl.a. därför att fängelsestraffen generellt
            blivit längre.
          </p>
          <p xml:id="i-UVHQj7v6EiXgiBwkT4ngG2">
            Regeringen borde omgående ta ett helhetsgrepp på problematiken
            med utgångspunkt i forskning och beprövad erfarenhet. Dessvärre
            låter högerpartierna i stället ofta känslor, tyckande och ren
            populism ligga till grund för rättspolitiska åtgärder. Men om
            man verkligen vill minska den grova kriminaliteten och stärka
            människors trygghet i politiskt eftersatta bostadsområden krävs
            en gemensam politisk vilja för att minska klass­klyftorna i samhället.
            Tyvärr bygger högerregeringens förslag för att bekämpa brottsligheten
            och åstadkomma trygghet i Tidöavtalet på SD:s repressiva politik.
            Det gäller även förslagen som presenteras i denna proposition,
            2023/24:112.
          </p>
          <p xml:id="i-VUaAmzUQAaJFCrgTfAtuj9">
            De föreslagna åtgärderna om att lättare kunna vräka oskyldiga
            barn och vuxna kommer inte att leda till vare sig tryggare bostadsområden
            eller minskad kriminalitet. Åtgärderna riskerar tvärtom att bli
            kontraproduktiva. För att få ned den grova brottslig­heten och
            skapa tryggare bostadsområden, och därmed ett tryggare land, måste
            betydligt större fokus riktas mot att förhindra rekryteringen
            av barn till gängkriminalitet och på att stärka bostadsområden
            både socialt och ekonomiskt. Inget av detta kommer att ske genom
            att man vräker barn som oftast inte ens hunnit hamna i kriminalitet.
          </p>
          <p xml:id="i-UWW8vb6mBF7LbaYEyPtyWV">
            Trygghetsarbete och brottsförebyggande arbete börjar med en väl
            utbyggd välfärd för alla, även i politiskt eftersatta områden.
            Om skolan, fritidsaktiviteter och samhället i övrigt fungerar
            väl så minskar möjligheterna att rekrytera barn och ungdomar in
            i kriminalitet. Såväl socialtjänst som skola och fritidsverksamheter
            måste få mer resurser. Barn och ungdomar måste få möjligheter
            till kommunalt stödda fritidsaktiviteter, och skolan måste få
            bättre resurser för att stödja elever som behöver det. Socialtjänsten
            behöver förstärkas med tillräckliga resurser och kunskap för att
            arbeta både före­byggande och med barnskydd. Även civilsamhällets
            organisationer måste involveras i detta samarbete. Det handlar
            också om insatser på kort sikt, som att inrätta sociala insatsgrupper
            i områden som särskilt drabbats av grov kriminalitet.
          </p>
          <p xml:id="i-LLAU72HDFD2eKJpEbJ4U5k">
            Inga av dessa saker är populistiska enkelheter utan de kräver
            både resurser och en väl genomarbetad politik, något regeringen
            och SD inte verkar vara intresserade av.
          </p>
          <head xml:id="i-T3dAR6t9JqauUNFXFC2qvy" type="h1">
            3 Regeringens förslag
          </head>
          <p xml:id="i-XQ5AGWkWhEgoCSdwYQtpAV">
            Två olika utredningar ligger till grund för proposition 2023/24:112:
            Åtgärder för trygg­are bostadsområden (SOU 2023:57) samt Stärkt
            hyresrättsligt skydd för våldsutsatta kvinnor (Ds 2023:18). I
            propositionen behandlas den förstnämnda i avsnitten 4 och 5 medan
            den sistnämnda behandlas i avsnitt 6.
          </p>
          <p xml:id="i-8hru3aTZEGcLKjWomtn1mo">
            Vänsterpartiet står bakom lagförslagen som berör avsnitt 6 Ett
            förstärkt hyresrättsligt skydd för våldsutsatta kvinnor. I denna
            motion behandlar vi därför enbart avsnitt 4 Tryggheten i bostadsområden
            ska stärkas samt avsnitt 5 Åtgärder mot missbruk av reglerna om
            inneboende.
          </p>
          <head xml:id="i-EQxDe4fjDh6eXh9hRmqEND" type="h2">
            3.1 Förslagen
          </head>
          <p xml:id="i-LyqZPtTFsEZeJoHijdd2PD">
            Regeringens syfte med proposition 2023/24:112 är att skapa bättre
            förutsättningar för trygga bostadsområden i hela landet. Några
            av regeringens förslag för att uppnå detta är att
          </p>
          <list xml:id="i-ANZvHVK3ZJJrer6AHD9HzW" style="ul">
            <item xml:id="i-Y99Z1X2SiaafyTBUPnm6ki">
              hyresrätten ska kunna förverkas på grund av att lägenheten används
              för brott i fler situationer än i dag
            </item>
            <item xml:id="i-3FKboMVuF1KKmMxbx1HELL">
              tillsynsansvaret för hyresgäster ska öka på så vis att det ansvar
              hyresgästen har för barn och andra personer som bor eller vistas
              i lägenheten ska gälla även att se till att dessa personer inte
              begår brott i närmiljön
            </item>
            <item xml:id="i-NN2SUAhSJ9WGchW6fWUmYd">
              begreppet ”bristande skötsamhet” ska införas som ett uppsamlande
              begrepp för olika former av åsidosättanden
            </item>
            <item xml:id="i-G5kVtCKvzNnNoiFPyDaAXj">
              reglerna om inneboende ska skärpas så att hyresgästen inte ska
              få inrymma utomstående personer i lägenheten på ett sätt som hyresvärden
              inte skäligen ska behöva godta
            </item>
            <item xml:id="i-6mYZpSXacTcHZvbeQu5SFM">
              hyresvärden ska få bättre möjligheter att kontrollera hur en
              lägenhet används
            </item>
            <item xml:id="i-33nSxt6xEVLK6tYqemkUjZ">
              fastighetsägare som arbetar med trygghetsfrågor ska få tillgodoräkna
              sig detta vid hyresförhandlingarna mellan hyresmarknadens parter
            </item>
            <item xml:id="i-78wrmvbM8ECUxJ5KGWKUkK">
              hyresvärden ska få möjlighet att omedelbart säga upp hyresavtal,
              utan att först uppmana hyresgästen att vidta rättelse och utan
              att först underrätta socialnämnden – även i fall då barn riskerar
              att vräkas.
            </item>
          </list>
          <p xml:id="i-3Ubm1cXxZDhPnWhRbBzsyB">
            Utöver detta lämnar alltså regeringen i propositionen även förslag
            för att förbättra förutsättningarna för en hyresgäst som utsatts
            för våld av en närstående att behålla lägenheten vid en uppsägning
            samt föreslår förstärkta möjligheter för en medhyresgäst eller
            medboende maka eller sambo som utsatts för våld av en närstående
            att överta ett hyreskontrakt.
          </p>
          <p xml:id="i-RVUZsTWPCB6H8Nihdjv4Q7">
            De nya reglerna föreslås träda i kraft den 1 juli 2024.
          </p>
          <head xml:id="i-DAzxpHB7uNE3BGPhNGuGV9" type="h1">
            4 Lagrådets synpunkter
          </head>
          <p xml:id="i-3MkAf1zhFDPaq2z2zmZQx7">
            I sitt yttrande kritiserar Lagrådet bl.a. att remissinstanserna
            inte har beretts tillfälle att yttra sig om det tidiga ikraftträdande
            av lagändringarna som regeringen i lagråds­remissen föreslår,
            i stället för den 1 januari 2025 som föreslogs i betänkandet.
            Vidare ifrågasätter man regeringens motiv för en tidigareläggning
            av ärendet: ”Det är angeläget att lagändringarna kan träda i kraft
            så snart som möjligt.” Lagrådet betonar att hyres­lagen är en
            lagstiftning som berör ett mycket stort antal hushåll och att
            lagförslaget innehåller många skärpningar ”som kan komma att leda
            till att löpande hyresavtal förverkas”. Man skriver vidare: ”Det
            måste därför avsättas tid för informationsgivning till allmänheten
            och för enskilda hyresvärdars information till sina hyresgäster
            innan lagstiftningen träder i kraft. Lagrådet anser att en tidigareläggning
            till den 31 maj skulle innebära att rättssäkerhetens krav på förutsebarhet
            träds för när.”
          </p>
          <p xml:id="i-4SaDE7wRuRqPujZLV241sr">
            Lagrådet avslutar sitt yttrande med följande: ”Den nuvarande
            lydelsen av hyreslagen möjliggör i många fall att förverka ett
            hyresavtal exempelvis om lägenheten används för brott. Påståendet
            att tidigareläggningen är så angelägen att den motiverar att ändringarna
            ska träda i kraft redan den 31 maj ter sig därför ologiskt och
            i realiteten omotiverat. Lagrådet avstyrker förslaget i denna
            del och förordar att ett ikraftträdande sker den 1 januari 2025.”
          </p>
          <p xml:id="i-2Z9qh7gyoKyqVyaxJPo7vW">
            Vänsterpartiet ifrågasätter därmed om det beredningskrav som
            gäller för regerings­ärenden enligt 7 kap. 2 § regeringsformen
            är uppfyllt. Att regeringen efter Lagrådets yttrande valt att
            skjuta fram lagens ikraftträdande en aning avhjälper enligt Vänster­partiet
            inte denna brist.
          </p>
          <head xml:id="i-A2FacMDHab6qfcoTYvJ2Gz" type="h1">
            5 Remissinstansernas synpunkter
          </head>
          <p xml:id="i-Nd6t682D1EPPyH3gQyJw7K">
            Ett flertal tunga remissinstanser avstyrker eller har skarpa
            invändningar mot regeringens förslag. Genomgående betonas att
            förslagen är djupt rättsosäkra och oproportionerliga och saknar
            grund i forskningen. Detta är remissvar som kommer från de myndigheter,
            organisationer etc. som på ett eller anat sätt arbetar i de områden,
            nära de familjer som de facto kommer att drabbas av förslagen,
            instanser som därför bättre förstår vad som faktiskt behövs för
            att bostadsområden ska bli tryggare.
          </p>
          <p xml:id="i-Y5o8zqLbDCbpyfsizoFrFV">
            Återkommande i remissvaren är också kritiken mot att förslagen
            saknar en barn­konsekvensanalys. Många menar att utredningen varken
            tar upp relevanta rättigheter som kan påverkas, relevanta målgrupper
            barn som berörs eller hur negativa konsekven­ser kan motverkas.
            Man menar vidare att förslagen riskerar att leda till att oskyldiga
            personer vräks och på flera sätt kan komma att påverka barn negativt.
            Sveriges Stadsmissioner konstaterar frankt: ”Landets bostadsområden
            blir inte tryggare om människor mister sina hem. I realiteten
            kommer förslaget att drabba de som redan är hårt drabbade.”
          </p>
          <p xml:id="i-JfayRMGbk3xErVBuktDR5h">
            En rad tunga remissinstanser kritiserar just förslagens rättsosäkerhet
            och menar att rent godtycke kan leda till att barn (och andra)
            som inte har begått något brott riskerar att förlora sina hem.
            Bland dessa återfinns bl.a. SKR, Boverket, ett antal kommuner
            och länsstyrelser, Barnombudsmannen, Institutet för mänskliga
            rättigheter och Social­styrelsen. Många framhäver även hur svårt
            det är för en vräkt familj att komma tillbaka till bostadsmarknaden,
            vilket har en rad negativa konsekvenser särskilt för barn. Botkyrka
            kommun belyser saken på ett tydligt och klart sätt: ”Alla barn
            som bor i områden där brottsligheten är en del av vardagen behöver
            skyddas. Att skapa trygghet i områden bör inte stå i kontrast
            till att värna om barn och ungas rättigheter.”
          </p>
          <p xml:id="i-UtEjeGh3SN7EhWsvfPmv1q">
            Många expertorganisationer ifrågasätter att förslagen kommer
            att få den avsedda effekten och menar i stället att de snarare
            riskerar att få negativa konsekvenser för tryggheten i bostadsområdena.
            Rädda Barnen skriver t.ex. att man ”inte sett evidens­baserat
            stöd för att vräkning av barnfamiljer skulle fungera som brottsbekämpning,
            utan såväl forskning som vår mångåriga erfarenhet visar det motsatta”.
            Organisationen invänder vidare mot att frågor om våld och brottslighet
            ”delegeras från rättsvårdande myndigheter till fastighetsägare”.
            Även Rädda Barnen anser att utredningens förslag öppnar upp för
            rättsosäkerhet och godtycke, och Diskrimineringsombudsmannen (DO)
            skriver i sitt remissvar att förslagen riskerar att öka hyresvärdars
            utrymme för god­tyckliga bedömningar. DO betonar att diskriminering
            på bostadsmarknaden redan är mycket vanligt förekommande och att
            förslagen inte kommer att förbättra situationen.
          </p>
          <p xml:id="i-9rM86suq9tFPggnKnVyzA1">
            Återkommande i kritiken vad gäller rättsosäkerhet och godtycke
            är bl.a. utred­ningens otydlighet gällande vilken brottslighet
            och vilken frekvens av brottslighet som ska leda till vräkning.
            Likaså undrar många vad ”bristande skötsamhet” innebär; ingenstans
            framgår vilka ageranden som omfattas av begreppet, men det ska
            likväl kunna leda till att en hyresvärd ska kunna vräka ett hushåll
            utan förvarning/krav på en rättelseanmaning. Just hyresvärdarnas
            utökade handlingsutrymme är föremål för stark oro då förslaget
            av många anses kunna bli en grogrund för godtycke. Med anledning
            av detta skriver DO: ”Avsaknaden av en definition av vilken brottslighet
            som omfattas av regleringen skapar risker för godtyckliga bedömningar
            och diskriminering.” Utöver det påtalar Sveriges Stadsmissioner
            att begreppet ”bristande skötsamhet” är så svepande, med en skiftande
            betydelse, att det blir mycket svårt för gemene man att ens förstå
            vad det innebär.
          </p>
          <p xml:id="i-4gYgrLS5qJx9pqPQv99JsC">
            Hyresgästföreningen är en av flera instanser som avstyrker förslaget
            om att hyres­värden ska få större möjligheter att kontrollera
            människors hem. Föreningen menar att en utökad rätt till tillträde
            riskerar att missbrukas av hyresvärden. Åtskilliga fler avstyrker
            förslaget av samma anledning: ”Bristande förutsebarhet och en
            risk för godtyckliga bedömningar och en oenhetlig rättstillämpning.”
          </p>
          <p xml:id="i-NqxKsKf12mgenh5LRX7pak">
            Även mot utredningens förslag om utökat tillsynsansvar för hyresgäster
            finns ett otal invändningar. Den största kritiken gäller i stora
            drag att det är mycket svårt för en hyres­gäst att förhindra att
            någon annan som bor eller vistas i lägenheten begår brott som
            för­sämrar närmiljön för dem som bor i omgivningen, samt att det
            är oklart vilka åtgärder som krävs av hyresgästen för att förhindra
            det. Några remissinstanser, bl.a. DO och Myndigheten för delaktighet,
            pekar på att hyresgästen av personliga skäl, som utsatthet för
            våld, en funktionsnedsättning eller svårigheter i samband med
            åldrande, kan ha svårt att fullgöra sitt tillsynsansvar.
          </p>
          <p xml:id="i-8NCr9MPFQ3ppA13tjbBUyx">
            Kritik lyfts också mot förslaget att fastighetsägare som arbetar
            med trygghetsfrågor ska få tillgodoräkna sig detta vid hyressättningen.
            Exempelvis Sveriges Stadsmissioner menar att sådant arbete på
            sikt ger en fastighetsägare minskade förvaltningskostnader och
            därmed redan gynnar den. Organisationen menar vidare att ett tryggt
            område inte åligger fastighetsägaren i första hand utan att det
            är något som invånarna i Sverige har en självklar rätt till och
            betalar skatt för. Sveriges Stadsmissioner avslutar sitt resone­mang
            med att konstatera det alla borde förstå: Även detta förslag kommer
            att hårdast drabba de som redan har sämst ekonomiska förhållanden.
          </p>
          <head xml:id="i-Hwoh5RJWArbPnv8BJRfbR1" type="h1">
            6 Vänsterpartiets synpunkter
          </head>
          <p xml:id="i-TRaEEi12Yvg98xZGYpfGXS">
            Kritiken från de tyngsta remissinstanserna är enorm och kan inte
            återges i sin fulla rätt i en följdmotion. Vänsterpartiet instämmer
            dock i expertorganisationernas ofta mycket hårda kritik och anser
            att det är ytterst beklagligt att regeringen inte tagit deras
            befogade oro på allvar.
          </p>
          <p xml:id="i-HTvaTw1zJ9vUDpmneEoXsU">
            Regeringen och SD:s företrädare har under processens gång ofta
            och gärna lyft upp att de olika aktörerna inom fastighetsbranschen
            i sina remissvar är positiva till förslagen om att lättare kunna
            vräka hyresgäster, om att de lättare ska få tillträde till hyresgästers
            bostäder, kunna ta ut högre hyror etc. Tyvärr är det, enligt Vänsterpartiet,
            inte så överraskande att just denna grupp generellt sett har varit
            positivt inställd till förslagen. Exempelvis ansåg Fastighetsägarna
            Sverige i sitt remissvar att det inte ens bör krävas att brottsligheten
            ska vara allvarlig för att vräkning ska kunna ske. Vänsterpartiet
            kan bara beklaga om fastighetsägarna inte ser längre än sin egen
            gård, men vår uppgift är att se alla gårdar i hela landet.
          </p>
          <p xml:id="i-Jjpurf5X6sHrCcwYb7st1b">
            Även Vänsterpartiet anser att polisen och rättsväsendet snabbare
            och bättre måste kunna agera mot grov kriminalitet i bostadsområden
            och vi instämmer i regeringens slutsats att det behövs åtgärder
            för att öka tryggheten i bostadsområden, och därmed i hela samhället.
            Vi delar dock inte regeringens bedömning av hur detta ska uppnås,
            och en viktig skiljelinje är att vi anser att arbetet även framöver
            måste ske genom rättslig prövning i domstol och inte genom exempelvis
            privata fastighetsägare.
          </p>
          <p xml:id="i-MyD9ZM95VytaHUfC82h5Px">
            Regeringens satsningar på repressiva åtgärder riskerar i värsta
            fall att bli kontra­produktiva då de leder till ökad stigmatisering
            av människor, och i detta fall dessutom till en kollektiv bestraffning
            av hyresgäster. Regeringens förslag är alltför ofta rättsosäkra
            och det nu aktuella förslaget om ”tryggare bostadsområden” är
            inget undantag. Boende i politiskt eftersatta områden, som ofta
            behöver samhällets stöd som mest, kommer inte att bli tryggare
            av vetskapen att de i framtiden kan komma att vräkas på mycket
            oklara grunder. Oskyldiga barn i familjer som vräks kommer inte
            att bli tryggare, och Sverige kommer inte heller att bli tryggare.
          </p>
          <p xml:id="i-V4caEnn9j8sRoZMfKEKxyG">
            Vänsterpartiet anser kort och gott att regeringens förslag bygger
            på okunskap, förakt och dessutom illa dold rasism.
          </p>
          <p xml:id="i-KbX9JcYAobFrBz1eFgpDhK">
            De flesta av oss förstår att regeringens förslag inte riktar
            sig mot ”hela landet”, som man försöker påstå. De flesta av oss
            förstår att det är långt ifrån alla människor som behöver ha ”uppsikt”
            över anhöriga för att undvika att bli av med sitt hem. I verklig­heten
            kommer förslagen att drabba de som redan är hårt drabbade – de
            människor som är mest utsatta i samhället och som redan nu upplever
            enorma utmaningar. Utredningen presenterar förslag som riskerar
            att försätta dessa människor i hemlöshet enbart på grund av att
            de är hyresgäster i hyresrätter.
          </p>
          <p xml:id="i-WBeXxezNTdXp5xZo1CddQx">
            Vänsterpartiet anser att förslagen är rättsosäkra, strider mot
            barnkonventionen och öppnar upp för godtycke och diskriminering.
          </p>
          <p xml:id="i-D6MVwa85MdyaUxsVXLmpJJ">
            Begreppet ”bristande skötsamhet” ska införas som ett ”uppsamlande
            begrepp för olika former av åsidosättanden”, skriver regeringen.
            Men vad som är bristande skötsamhet är ytterst oklart. Trots detta
            ska det vid ”särskilt allvarliga fall” av ”bristande skötsamhet”
            inte längre krävas att hyresvärden har uppmanat hyresgästen att
            vidta rättelse och underrättat socialtjänsten innan ett hyresavtal
            kan sägas upp.
          </p>
          <p xml:id="i-RS8CEdbh4EqQt2mhcnAcA7">
            Regeringens förslag kräver inte en brottsdom för att vräkning
            ska bli aktuellt. ”Men så blir det nog”, säger justitieministern
            i medierna. Vi anser att justitieministern uttrycker sig arrogant
            och genom sitt uttalande tar mycket lättvindigt på en lag som
            riskerar att leda till att oskyldiga människor, som inte har begått
            brott, förlorar sina hem.
          </p>
          <p xml:id="i-ChcyUCtSNE4HBr9C1S4hd1">
            I propositionen föreslås att en hyresgästs tillsynsansvar gällande
            brottslighet i omgivningen ska skärpas. Än en gång är begreppen
            otydliga, och ingenstans framgår vad ”omgivningar” eller ”närområde”
            innebär. Än en gång lyser risken för god­tycklighet starkt.
          </p>
          <p xml:id="i-LjjrGm6tCLkss5tB1cj6nA">
            Rädda Barnen säger att man befarar att detta förslag ”snarare
            försvårar förutsätt­ningarna för föräldraansvar” då sannolikheten
            att föräldrar söker förebyggande stöd hos socialtjänsten minskar
            om de riskerar att vräkas. Sveriges Stadsmissioner skriver, med
            anledning av samma förslag, att det ”belyser obegripligheten i
            de krav som åligger en hyresgäst i hyresrätt”.
          </p>
          <p xml:id="i-UugZf7DxKrZdzG5nujhrRz">
            Vänsterpartiet håller med. Förslaget är kanske än mer än de övriga
            dels en tydlig kollektiv bestraffning av hyresgäster, dels en
            helt orimlig börda att lägga på den enskilda hyresgästen. När
            bl.a. DO och Myndigheten för delaktighet i sina remissvar påpekade
            att hyresgästen av personliga skäl, som utsatthet för våld, en
            funktions­nedsättning eller svårigheter i samband med åldrande,
            kan ha svårt att fullgöra detta tillsynsansvar svarade regeringen
            kort att det ”saknar betydelse om hyresgästen på grund av personliga
            förhållanden, eller av något annat skäl, haft svårt att fullgöra
            sitt ansvar”. Igen så anser Vänsterpartiet att det är ett ytterst
            arrogant förhållningssätt till en lagändring som innebär att fler
            ska kunna vräkas på ytterst oklara grunder.
          </p>
          <p xml:id="i-DqaZiXtQ46HfokfDtbkgCq">
            I propositionen saknas all diskussion om vilken roll brottsförebyggande
            åtgärder spelar för en trygg miljö, en kritik som även remissinstanserna
            lyfter: ”Kriminalitet är ett allvarligt samhällsproblem som kräver
            komplexa lösningar i samverkan mellan såväl rättsväsende, skola
            och socialtjänst, övriga myndigheter samt civilsamhällets organisa­tioner”,
            skriver t.ex. Sveriges Stadsmissioner.
          </p>
          <p xml:id="i-XnkBTHumicC8wjaiW9NjYy">
            Regeringen nämner förvisso i direktiven att utredaren ska ”föreslå
            andra insatser som bidrar till ökad trygghet och brottsförebyggande
            åtgärder i den byggda miljön”, men några sådana står inte att
            finna vare sig i utredningen eller i propositionen. I stället
            konstaterar regeringen på några få rader att kommunens roll är
            viktig i det brotts­förebyggande arbetet och att ”förslagen om
            utökade möjligheter att säga upp ett hyresavtal p.g.a. att hyresgästen,
            eller någon som hyresgästen ansvarar för, har begått brott bedöms
            kunna bidra till kommunernas brottsförebyggande arbete på ett
            positivt sätt”. Utöver det betonar man enbart att fokus tydligt
            ska vara ”föräldraansvar”.
          </p>
          <p xml:id="i-RkGBLHAZg47wdzaMMi9GNb">
            I den 185 sidor långa propositionen är detta vad som sägs om
            det brottsförebyggande arbetet. Alltså ingenting. Detta trots
            att all forskning visar att just brottsförebyggande åtgärder av
            det slag som Sveriges Stadsmissioner, Rädda Barnen m.fl. beskriver,
            och som vi citerat ovan, är vad som behövs om vi på allvar vill
            minska kriminaliteten och trygga bostadsområdena.
          </p>
          <p xml:id="i-TD9MqDdhUnqtiV85iHVbSc">
            I dagens Sverige lever över 30 000 människor i hemlöshet enligt
            Socialstyrelsen, och vräkningarna av barn fortsätter att öka och
            är nu uppe i det högsta antalet sedan Kronofogden började mäta
            2008. Och alla vet att för den som en gång blivit vräkt är möjligheten
            att återigen få ett stadigvarande boende ytterst begränsad, inte
            minst i storstäderna.
          </p>
          <p xml:id="i-4dbZ48Lukra4s4Y8SBiVqV">
            Inte heller denna del av problematiken har behandlats i propositionen,
            något som även ett flertal remissinstanser pekat på. Att bortse
            från detta ter sig märkligt, då den som blir vräkt ju fortsätter
            att vara en del av samhället vare sig regeringen vill det eller
            ej. Och ett barn som vräks från sitt hem löper betydligt större
            risk att hamna i krimina­litet än ett barn som har ett hem. Institutet
            för mänskliga rättigheter konstaterar krasst i sitt remissvar
            något som även regeringen borde förstå: ”Barn som växer upp under
            otrygga förhållanden är mer benägna att hamna i kriminalitet,
            något som motverkar syftet med utredningens förslag – att öka
            tryggheten i våra bostadsområden.”
          </p>
          <p xml:id="i-PoeAA6K8ytraGs6XJcyv7t">
            Den nollvision som Sverige säger sig ha för vräkning av barn
            blir med regeringens proposition än mer en pappersprodukt utan
            värde.
          </p>
          <p xml:id="i-HrASbMMUxZPfUqTnDQgDq8">
            Brottslighet förekommer i alla upplåtelseformer, men denna lag
            ska bara gälla hyresgäster. Det ensidiga utpekandet av hyresrätten
            och områden med många hyres­fastigheter riskerar att leda till
            ett kollektivt skuldbeläggande. Högern fortsätter att visa sitt
            alltmer öppna förakt för upplåtelseformen och föreslår till råga
            på allt att fastighets­ägare som arbetar med trygghetsfrågor ”ska
            få tillgodoräkna sig detta vid hyresförhand­lingarna mellan hyresmarknadens
            parter”. Vänsterpartiet kan konstatera att regeringens reformer
            än en gång ”bara drabbar de fattigaste”, eftersom det är ett faktum
            att männi­skorna i de bostadsområden som regeringen pekar ut oftast
            har de sämsta ekonomiska förutsättningarna för att betala en ännu
            högre hyra.
          </p>
          <p xml:id="i-NPQ9ZkqciAEVYBSjY5v6VR">
            Kraven som faller på hyresgäster är orimliga, rättigheterna allt
            färre. Straffet, att vräkas, står inte i proportion till de brott
            som beskrivs i propositionen – på ett ute­slutande otydligt och
            ofta faktiskt obegripligt sätt. Rättsosäkerhet och godtycklighet
            präglar förslagen.
          </p>
          <p xml:id="i-MKf1PGk7Z3aknUGVGN6wSQ">
            Sammanfattningsvis anser Vänsterpartiet att de utökade möjligheterna
            till hyresrättsliga sanktioner gentemot redan utsatta människor
            inte kommer att förbättra tryggheten i våra bostadsområden utan
            i stället förvärra situationen. Vänsterpartiet kan inte se hur
            det kan vara någons prioritet att bidra till att ännu oskyldiga
            barn förlorar sitt hem.
          </p>
          <p xml:id="i-FEGMA6p6v8YBqRBRQV7Miv">
            Vi avslutar denna motion genom att citera ur det klargörande
            porträtt som Sveriges Stadsmissioner i sitt remissvar målar upp
            av en hyresgäst som drabbats, när regeringens proposition röstats
            igenom:
          </p>
          <p xml:id="i-TEBRg1TC5SK63MMqPkpQiJ">
            Hyran ökar då fastighetsägaren förväntas tillbringa mer tid på
            ett aktivt trygghetsarbete, samtidigt som brott i ett odefinierat
            närområde likställs med störningar i boendet, inte utifrån brottets
            magnitud utan med hänsyn till den otrygghet brottet kan tänkas
            orsaka i området – exempelvis en tystnadskultur i en trappuppgång.
            Hyresgästen har dessutom en tillsynsplikt för de personer som
            denne kan tänkas vara ansvarig över. Om hyresgästen misslyckas
            med någon av dessa ansvarsområden kan konsekvensen bli omedelbar
            uppsägning utan förvarning. Hela förloppet riskerar att ske utan
            förankring från polis, domstol eller socialtjänst, det vill säga
            offentliga tjänster som hyresgästen betalar skatt för. […] Människor
            i socialt och ekonomiskt utsatta förhållanden riskerar att bli
            hemlösa på grund av brott som rimligtvis inträffade på grund av
            den svåra situation de redan befann sig i när de hade ett boende.
            Sveriges Stadsmissioner ser inte hur den upplevda otryggheten,
            motiven till brottslig handling eller den rådande bostadsbristen
            ska sjunka genom utredningens 7 förslag och bedömningar. Snarare
            är detta ett förslag som aktivt minskar attraktionskraften att
            bo i hyresrätter överhuvudtaget, och förfördelar de som är mest
            utsatta i samhället idag.
          </p>
          <p xml:id="i-RS7WoeiUhZPHLQS3eru9FG">
            Riksdagen bör avslå samtliga lagförslag som rör avsnitt 4 Tryggheten
            i bostadsområden ska stärkas samt avsnitt 5 Åtgärder mot missbruk
            av reglerna om inneboende i regeringens proposition 2023/24:112
            Åtgärder för tryggare bostadsområden. Detta bör riksdagen besluta.
          </p>
          <p xml:id="i-9EDbCpQf1pyY6YT3hyNscR">
            För det fall att riksdagen beslutar att anta regeringens förslag
            bör regeringen utvärdera om den nya lagstiftningen tillämpas på
            så vis att den uppfyller barn­konventionens krav och vid behov
            återkomma med förslag som ger barn ett fullgott skydd enligt barnkonventionen.
            Detta bör riksdagen ställa sig bakom och ge regeringen till känna.
          </p>
        </div>
        <div xml:id="i-F8TG2cFCLH6rr3G1hfHCyd" type="motSignatures">
          <list xml:id="i-MALnrJPSJRDr1KQ1N9AEY7">
            <item xml:id="i-8gaEwF3pQS48174VuHqBWA" who="i-Xte2hVf6qgEgJA6sWB1cDH">
              Malcolm Momodou Jallow (V)
            </item>
            <item xml:id="i-SJkf9WY95tnnie9VdZtmcB" who="i-Srv2XCR7hGVyZ66wLkW6ad">
              Lorena Delgado Varas (V)
            </item>
            <item xml:id="i-9JpTnj93cAdc36W44MHcVi" who="i-DthTyR9U9R8S6NVcPNcNQA">
              Ida Gabrielsson (V)
            </item>
            <item xml:id="i-9UnXYWSSM7PVa5MNftsBHD" who="i-JZgLiagTc1Uwgw1yzLWrSS">
              Birger Lahti (V)
            </item>
            <item xml:id="i-NZAmU2QGp36f8eDydFXjMu" who="i-L3t2URPAv9iLWgdCvbz7Uv">
              Ilona Szatmári Waldau (V)
            </item>
            <item xml:id="i-54933knphs9oztZxWQD8HM" who="i-Yam9ii4K4HfneDbj5TzDJY">
              Ciczie Weidby (V)
            </item>
          </list>
        </div>
      </div>
    </body>
  </text>
</TEI>
