<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201920-MJU-02852">
  <teiHeader>
    <fileDesc>
      <titleStmt>
        <title>En hållbar mineralpolitik</title>
        <author corresp="i-Atz7ai4RJKnyNCwfSAJEeC">av Jonas Eriksson m.fl. (MP)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2019/20:2852 av Jonas Eriksson m.fl. (MP)</title>
          <idno type="rdwebb">H7022852</idno>
          <rs type="number">2852</rs>
          <orgName type="comitteeAbbreviation">MJU</orgName>
          <ref type="dokument_url_text">http://data.riksdagen.se/dokument/H7022852/text</ref>
          <ref type="dokument_url_html">http://data.riksdagen.se/dokument/H7022852</ref>
          <ref type="dokumentstatus_url_xml">http://data.riksdagen.se/dokumentstatus/H7022852</ref>
          <ref type="docx">http://data.riksdagen.se/fil/FFCA9893-9B14-44C8-B110-776C7B96BA24</ref>
          <ref type="pdf">http://data.riksdagen.se/fil/C5C41BE8-7FEB-49CE-85E0-5E7B66BD2DB2</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-Atz7ai4RJKnyNCwfSAJEeC</idno>
            <name>Jonas Eriksson</name>
            <state type="partyAffiliation" ref="Q213451">
              <desc>MP</desc>
            </state>
          </person>
          <person gender="woman">
            <idno>i-DeptGBZtEQx7vKbsL6e4hX</idno>
            <name>Emma Hult</name>
            <state type="partyAffiliation" ref="Q213451">
              <desc>MP</desc>
            </state>
          </person>
          <person gender="man">
            <idno>i-2D6mwMLvYjVnxu8WpPCAeL</idno>
            <name>Lorentz Tovatt</name>
            <state type="partyAffiliation" ref="Q213451">
              <desc>MP</desc>
            </state>
          </person>
          <person gender="woman">
            <idno>i-TP1gKqVgWU4EH5fBdPaTQB</idno>
            <name>Amanda Palmstierna</name>
            <state type="partyAffiliation" ref="Q213451">
              <desc>MP</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="committeeProcessing"/>
        <correspAction xml:id="i-2UzWH94fkE1NCB2RZv3fHq" type="signed"/>
        <correspContext corresp="i-2UzWH94fkE1NCB2RZv3fHq">
          <note type="signatory" corresp="i-Atz7ai4RJKnyNCwfSAJEeC"/>
          <note type="signatory" corresp="i-DeptGBZtEQx7vKbsL6e4hX"/>
          <note type="signatory" corresp="i-2D6mwMLvYjVnxu8WpPCAeL"/>
          <note type="signatory" corresp="i-TP1gKqVgWU4EH5fBdPaTQB"/>
        </correspContext>
        <correspAction type="submitted" xml:id="i-8sR16RGuBiqomt5huUAk3E">
          <date when="2019-10-03"/>
          <time when="12:57:44"/>
        </correspAction>
        <correspAction type="reviewed" xml:id="i-Ln2gMmF92cNWFAUUh8aE9S">
          <date when="2019-10-03"/>
          <time when="16:06:01"/>
        </correspAction>
        <correspAction type="referred" xml:id="i-CcRC86kHikaZpowmhv8oFi">
          <date when="2019-10-11"/>
        </correspAction>
        <correspAction type="assigned" xml:id="i-PeY12nhffNweF3V6TVaLmi">
          <date when="2021-06-09"/>
          <time when="17:31:44"/>
        </correspAction>
        <correspContext corresp="i-PeY12nhffNweF3V6TVaLmi">
          <ref type="assignedTo">Miljö- och jordbruksutskottet</ref>
        </correspContext>
        <correspAction type="behandlas_i" xml:id="i-K6MQnpxYAMsBggnLHGW3qQ"/>
        <correspContext corresp="i-K6MQnpxYAMsBggnLHGW3qQ">
          <ref type="uppgift">2019/20:MJU11</ref>
          <ref type="ref_dok_id">H701MJU11</ref>
          <ref type="ref_dok_typ">bet</ref>
          <ref type="ref_dok_rm">2019/20</ref>
          <ref type="ref_dok_bet">MJU11</ref>
          <ref type="ref_dok_titel">Vattenvård</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction type="behandlas_i" xml:id="i-XYAsZxMTiqkiLWcyVFrC2V"/>
        <correspContext corresp="i-XYAsZxMTiqkiLWcyVFrC2V">
          <ref type="uppgift">2019/20:MJU10</ref>
          <ref type="ref_dok_id">H701MJU10</ref>
          <ref type="ref_dok_typ">bet</ref>
          <ref type="ref_dok_rm">2019/20</ref>
          <ref type="ref_dok_bet">MJU10</ref>
          <ref type="ref_dok_titel">Vattenvård</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction type="behandlas_i" xml:id="i-VBwShzPcnzz7Gco1J6vMHS"/>
        <correspContext corresp="i-VBwShzPcnzz7Gco1J6vMHS">
          <ref type="uppgift">2019/20:SkU22</ref>
          <ref type="ref_dok_id">H701SkU22</ref>
          <ref type="ref_dok_typ">bet</ref>
          <ref type="ref_dok_rm">2019/20</ref>
          <ref type="ref_dok_bet">SkU22</ref>
          <ref type="ref_dok_titel">Punktskatt</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction type="behandlas_i" xml:id="i-B4C6Jbb51qnNR9kiXhECZd"/>
        <correspContext corresp="i-B4C6Jbb51qnNR9kiXhECZd">
          <ref type="uppgift">2019/20:MJU13</ref>
          <ref type="ref_dok_id">H701MJU13</ref>
          <ref type="ref_dok_typ">bet</ref>
          <ref type="ref_dok_rm">2019/20</ref>
          <ref type="ref_dok_bet">MJU13</ref>
          <ref type="ref_dok_titel">Cirkulär ekonomi</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction type="behandlas_i" xml:id="i-BDcWJrhCucxRh2ipBZPrw"/>
        <correspContext corresp="i-BDcWJrhCucxRh2ipBZPrw">
          <ref type="uppgift">2019/20:MJU15</ref>
          <ref type="ref_dok_id">H701MJU15</ref>
          <ref type="ref_dok_typ">bet</ref>
          <ref type="ref_dok_rm">2019/20</ref>
          <ref type="ref_dok_bet">MJU15</ref>
          <ref type="ref_dok_titel">Naturvård och biologisk mångfald</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction type="behandlas_i" xml:id="i-D36jYQPr5HEuAju8Q8qfem"/>
        <correspContext corresp="i-D36jYQPr5HEuAju8Q8qfem">
          <ref type="uppgift">2019/20:NU11</ref>
          <ref type="ref_dok_id">H701NU11</ref>
          <ref type="ref_dok_typ">bet</ref>
          <ref type="ref_dok_rm">2019/20</ref>
          <ref type="ref_dok_bet">NU11</ref>
          <ref type="ref_dok_titel">Mineralpolitik</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction type="behandlas_i" xml:id="i-LsjEMYhauDRjvNLHqXfQDc"/>
        <correspContext corresp="i-LsjEMYhauDRjvNLHqXfQDc">
          <ref type="uppgift">2020/21:KU25</ref>
          <ref type="ref_dok_id">H801KU25</ref>
          <ref type="ref_dok_typ">bet</ref>
          <ref type="ref_dok_rm">2020/21</ref>
          <ref type="ref_dok_bet">KU25</ref>
          <ref type="ref_dok_titel">Minoritetsfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction type="behandlas_i" xml:id="i-CVPwrHwUcRqKmKaNqjPnCu"/>
        <correspContext corresp="i-CVPwrHwUcRqKmKaNqjPnCu">
          <ref type="uppgift">2020/21:UU10</ref>
          <ref type="ref_dok_id">H801UU10</ref>
          <ref type="ref_dok_typ">bet</ref>
          <ref type="ref_dok_rm">2020/21</ref>
          <ref type="ref_dok_bet">UU10</ref>
          <ref type="ref_dok_titel">Verksamheten i Europeiska unionen under 2020</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motHeader">
        <div type="motTitle">Motion till riksdagen 2019/20:2852 av Jonas Eriksson m.fl. (MP) En hållbar mineralpolitik</div>
      </div>
      <div type="motBody">
        <div type="motProposal" subtype="förslag">
          <head xml:id="i-KJrQ9pJzGvBYanwyJ5qUyT">
            Förslag till riksdagsbeslut
          </head>
          <list style="ol">
            <item xml:id="i-Hf7TZwYNrSotyc3GzkdWvy">
              Riksdagen ställer sig bakom det som anförs i motionen om att
              utreda hur man kan verka för ökad återvinning av oanvända metaller
              och sten i vår bebyggda miljö (urban mining) och tillkännager
              detta för regeringen.
            </item>
            <item xml:id="i-9vniYxqWsCHtuDD6Qz6F3p">
              Riksdagen ställer sig bakom det som anförs i motionen om att
              stimulera forsknings- och utvecklingsinsatser inom urban mining
              och tillkännager detta för regeringen.
            </item>
            <item xml:id="i-S4U5qYrF1xMw2A7MzCGuhK">
              Riksdagen ställer sig bakom det som anförs i motionen om en översyn
              av lagstiftningen som reglerar hantering av utvinningsavfall och
              tillkännager detta för regeringen.
            </item>
            <item xml:id="i-8ZTHRf2fkhmpsxsGy6Jqmz">
              Riksdagen ställer sig bakom det som anförs i motionen om att
              stimulera forskning om och utveckling av waste mining och tillkännager
              detta för regeringen.
            </item>
            <item xml:id="i-3gq1efAm2bBspyxWkSnkYP">
              Riksdagen ställer sig bakom det som anförs i motionen om att
              i lag peka ut och skydda fler områden från prospektering och gruvverksamhet
              och tillkännager detta för regeringen.
            </item>
            <item xml:id="i-4yqMdpPRTTzGfEjuSKHTqg">
              Riksdagen ställer sig bakom det som anförs i motionen om en förstärkning
              av hänsyn till biologisk mångfald vid större ingrepp i naturen
              och tillkännager detta för regeringen.
            </item>
            <item xml:id="i-82MirSSkSLVg5ANsF2Bfrs">
              Riksdagen ställer sig bakom det som anförs i motionen om en förstärkning
              av hänsyn till dricksvattenförsörjningen vid större ingrepp i
              naturen och tillkännager detta för regeringen.
            </item>
            <item xml:id="i-LBjXzM3tzfgt3KK7n87bmo">
              Riksdagen ställer sig bakom det som anförs i motionen om att
              ställa högre krav på lönsamhetsbedömningar enligt minerallagen
              så att även beräknade kostnader för efterbehandling omfattas och
              tillkännager detta för regeringen.
            </item>
            <item xml:id="i-M1ZwaW4QBbJCf4b3rDYPMF">
              Riksdagen ställer sig bakom det som anförs i motionen om att
              gå vidare med förslagen från utredningen Statens gruvliga risker
              (SOU 2018:59) och tillkännager detta för regeringen.
            </item>
            <item xml:id="i-SKqjprC6Gw3Q3MiSxiRsgb">
              Riksdagen ställer sig bakom det som anförs i motionen om att
              utreda förutsättningarna för och konsekvenserna av en obligatorisk
              återställande- och saneringsförsäkring och tillkännager detta
              för regeringen.
            </item>
            <item xml:id="i-PcsD29ktq2JHnqhAEmbjsY">
              Riksdagen ställer sig bakom det som anförs i motionen om att
              utreda en särskild gruv- och naturresursskatt och tillkännager
              detta för regeringen.
            </item>
            <item xml:id="i-HPSpabzznjCZ1BAHBxGbLe">
              Riksdagen ställer sig bakom det som anförs i motionen om att
              höja nivån på mineralersättningen och se över hur intäkterna från
              denna fördelas mellan stat och markägare och tillkännager detta
              för regeringen.
            </item>
            <item xml:id="i-DicmeJUNBw6bXiodzxJixB">
              Riksdagen ställer sig bakom det som anförs i motionen om att
              respektera samerna som urfolk och ratificera ILO:s konvention
              169 och tillkännager detta för regeringen.
            </item>
            <item xml:id="i-8csYVh9AsGLgVqHPyWGCpg">
              Riksdagen ställer sig bakom det som anförs i motionen om politiken
              för global utveckling och EU:s råvarudiplomati och tillkännager
              detta för regeringen.
            </item>
            <item xml:id="i-HxidmiUVXV1Busz9eonU9w">
              Riksdagen ställer sig bakom det som anförs i motionen om att
              verka för att kobolt ska räknas som konfliktmineral och tillkännager
              detta för regeringen.
            </item>
            <item xml:id="i-N3nVVd7QsAr56opJHa1sug">
              Riksdagen ställer sig bakom det som anförs i motionen om en lagstiftning
              i både Sverige, EU och andra länder som inkluderar företag längs
              hela leverantörskedjan som har konfliktmineral i sina produkter,
              och detta tillkännager riksdagen för regeringen.
            </item>
          </list>
        </div>
        <div type="motContent">
          <head type="h1" xml:id="i-2iYRiVFA8dpEVGupvcqhJm">
            Motivering
          </head>
          <p xml:id="i-Fhv2rBx7fvPDf2dBJYtmcL">
            Gruvverksamhet och annan mineralutvinning har varit och är av
            stor betydelse för Sverige. Vår ekonomiska utveckling har i hög
            grad varit baserad på exploatering och förädling av inhemska råvaror
            som malm, skog och vattenkraft. Mineralutvinningens betydelse
            syns bland annat genom att det finns en hel region i landet som
            heter Bergslagen och genom att Sverige har flera världsledande
            företag som underleverantörer till gruvindustrin.
          </p>
          <p xml:id="i-CqTbkwzf5wwc1sidg1rxbD">
            En framtidsorienterad och hållbar mineralpolitik behöver bygga
            på en helhetssyn som omfattar naturen, samhället och relationen
            människa–natur. Mineralutvinning kan få omfattande och väldigt
            långsiktiga konsekvenser för naturen. Mineralutvinning påverkar
            även den sociala miljön och kraven på samhället att möta upp med
            fungerande infrastruktur, bostäder, kommunal service etc. Mineralutvinning
            är också en kapital­intensiv verksamhet. En sådan helhetssyn lägger
            inte fokus ensidigt på att ”knacka sten” utan tar också upp sociala
            och kulturella värden samt användningssidan.
          </p>
          <p xml:id="i-NcntcLbvE9576QeF6ywyjZ">
            Internationellt uppmärksammas en försörjnings- och användaraspekt
            som hittills är relativt outvecklad i Sverige. Detta kommer till
            uttryck till exempel i EU:s råvaru­initiativ, råvarustrategi och
            flaggskeppsinitiativet för ett resurseffektivt Europa.
          </p>
          <p xml:id="i-VEVt9n33gVV1VmJZK1kCEZ">
            EU:s industri är, i stark kontrast till Sveriges, till största
            delen beroende av importer av metaller och mineraler från omvärlden.
            Detta bidrar till att användnings- och försörjningsperspektiv
            har fått en annan betydelse i EU.
          </p>
          <p xml:id="i-2sHGysz9Vzcx2ALsXT2aep">
            En svensk betoning på utvinning av råvara från berggrunden kan
            leda till att Sverige kommer i otakt med utvecklingen i vår omvärld.
            Krasst sett kan det leda till missade affärsmöjligheter men också
            en onödigt stor miljöbelastning och social belastning. Detta är
            ett område där miljöhänsyn och ekonomisk och social hållbarhet
            måste gå hand i hand. Vi behöver vidga våra vyer och bredda vårt
            perspektiv. Också på metall- och mineralområdet behöver vi i betydligt
            högre utsträckning än i dag sluta kretsloppen och inkludera hållbarhetsbergreppets
            alla aspekter. Det leder till annat fokus, en annan syn på material,
            på materialsnål produktion, hushållning och återvinning.
          </p>
          <head type="h2" xml:id="i-41b8ZVAyrQLFb3t5MZCZvw">
            Urban mining
          </head>
          <p xml:id="i-BZgiaJo8VPceyxpQpfHViH">
            I våra bebyggda miljöer finns stora mängder metaller och sten.
            Ämnen i produkter och anläggningar som inte längre används ligger
            ofta kvar. Detta utgör en källa till råvaror för annan användning.
            Det är normalt mindre energikrävande och mindre miljö­belastande
            (vatten, biologisk mångfald med mera) att använda återvunnet material
            än nyutvunnet material.
          </p>
          <p xml:id="i-9xHBgNaKmuZGt1LjahJ36G">
            Att ta vara på material i uttjänta produkter och den bebyggda
            miljön kallas internationellt för ”urban mining”. Inom FN:s miljöorgan
            Unep finns en resurspanel som i sin första rapport konstaterar
            att den kraftigt ökade metallanvändningen under senare decennier
            har flyttat resursbasen för metaller från att ha varit nästan
            helt geologiskt baserad till att numera i betydande grad vara
            lagrad i samhället.
          </p>
          <p xml:id="i-Hs9n6wfqA1rsxzfrYevA49">
            Naturvårdsverket påpekar till exempel att tidigare Banverket
            och Telia har stora mängder nedgrävda uttjänta kablar som innehåller
            koppar och bly. Svensk lagstiftning innehåller dock inga krav
            på att man plockar upp eller underlättar framtida nyttig­görande
            av uttjänta kablar. Det kan också finnas oklarheter om hur rättigheter
            att ”bryta” dessa tillgångar ser ut eller kan fördelas.
          </p>
          <p xml:id="i-RzBfjc5Znx5vWaqFMzHDPj">
            Vi behöver öka våra kunskaper om var detta ”metallkapital” finns
            och förbättra förutsättningarna för att återvinna det. Det är
            därför angeläget att regeringen låter utreda hur man kan verka
            för ökad återvinning av oanvända metaller och sten i vår bebyggda
            miljö och stimulerar forskning och utvecklingsinsatser inom området
            urban mining.
          </p>
          <head type="h2" xml:id="i-9msKWtjAFuf6exDYE4tqBD">
            Waste mining
          </head>
          <p xml:id="i-XbKZMwN6gCw5UJce3eVr5c">
            Avfall från utvinning och bearbetning av mineraltillgångar är
            en av de största avfalls­strömmarna inom EU. Det handlar om material
            som måste avlägsnas för att komma åt mineraltillgångarna. Matjord,
            jordlager och gråberg samt anrikningssand återstår efter att mineralerna
            till stor del utvunnits ur malmen.
          </p>
          <p xml:id="i-Cz22TeDE7qNWHaPz9VuDNt">
            En del av detta avfall utgör inte något hot mot miljön men nuvarande
            lagstiftning försvårar möjligheterna att ta vara på detta som
            råvara varför det istället hamnar på deponi. Andra fraktioner,
            i synnerhet de som genereras vid brytning av andra mineraler och
            metaller än järn, kan innehålla stora mängder farliga ämnen, exempelvis
            tung­metaller. Vid utvinning och bearbetning av dessa tenderar
            skadliga ämnen att bli kemiskt mer tillgängliga.
          </p>
          <p xml:id="i-QCrVCsbaAywXh18ukeDDpC">
            Samtidigt innehåller många gånger gruvavfall andra metaller och
            mineraler än de man i första skedet vill bryta. Naturvårdsverket
            påpekar till exempel att LKAB blandar apatit (som innehåller både
            fosfor som är nästan kadmiumfri och sällsynta jordarts­metaller)
            med övrigt gruvavfall på ett sätt som försvårar en framtida utvinning.
            Det är viktigt att man använder sådana processer i den första
            utvinningen och bearbetningen att en framtida utvinning av andra
            ämnen eller återanvändning på annat sätt av gruvavfallet inte
            försvåras. LKAB investerar nu i pilotanläggningar för att tillsammans
            med miljö­företaget Ragn-Sells industrialisera en ny innovativ
            teknik som förädlar avfall från järnmalmsproduktionen. Detta är
            förstås positivt men enskilda företags initiativ behöver stöd
            av drivande lagstiftning.
          </p>
          <p xml:id="i-CwjssHdE85BNFrLskPdxTP">
            Regeringen bör inleda en översyn av lagstiftningen som reglerar
            hantering av utvinningsavfall så den bidrar till en optimal råvaruutvinning
            och till att framtida utvinning av mineraler och metaller som
            vid det första utvinningstillfället inte är ekonomiskt rimliga
            att utvinna försvåras. Ett grundläggande krav är att EU-lagstiftningen
            om hantering av utvinningsavfall genomförs och tillämpas fullt
            ut.
          </p>
          <p xml:id="i-BhzkcucrYU8GC9jaKVoQ2e">
            Det finns även ett behov av att regeringen stimulerar forsknings-
            och utvecklings­insatser för förbättrad miljöhänsyn vid gruvdrift,
            hantering av utvinningsavfall och förbättrad utvinning av mineral
            ur utvinningsavfall.
          </p>
          <head type="h2" xml:id="i-3RoFqZpxhhp9ZB6SmWyfxu">
            Freda fler områden från prospektering och gruvverksamhet
          </head>
          <p xml:id="i-MAUwZNFnadwu2PfhXRH7em">
            Idag är möjligheterna till prospektering och därmed även gruvverksamhet
            begränsade i nationalparker, kyrkogårdar och planlagt område.
            Det finns fler områden där det troligen finns ett allmänt önskemål
            om och acceptans för att prospektering och gruv­verksamhet inte
            ska förekomma. För att skapa en större tydlighet för både gruvnäringen
            och allmänheten bör regeringen tillsätta en utredning som pekar
            ut sådana områden och föreslår sätt att skydda dessa områden.
          </p>
          <head type="h2" xml:id="i-YLfn3p8LgaZhCc71d3bm7r">
            Förbättra miljöprövningen
          </head>
          <p xml:id="i-5RZQT5Am98xFLuLn3GApyV">
            Det övergripande syftet med miljöbalken är att driva utvecklingen
            mot ett ekologiskt hållbart samhälle. Möjligheten att svara mot
            denna grundprincip förutsätter att samtliga led med prövning,
            tillsyn m.m. fungerar effektivt. Lagstiftningens mål om en hållbar
            utveckling kan endast nås om det finns ett effektivt och kompetent
            prövningssystem för de mål och ärenden som prövas enligt balken.
          </p>
          <p xml:id="i-MR429F1358s8C4WKBwx6dz">
            Gruvindustrin har klagat över att det tar lång tid att få tillstånd.
            I andra sammanhang har uppmärksammats att det svenska systemet
            för att uppdatera gamla tillstånd, som avsågs vara smidigt och
            anpassat till näringslivets förutsättningar, inte fungerar. Detta
            ledde till att Sverige i mars 2012 förlorade ett mål i EU-domstolen
            rörande det så kallade IPPC-direktivet. Ytterligare ett problem
            är att tillståndsvillkoren ofta är så vagt formulerade att det
            inte har gått att ställa någon till svars när utsläppen blivit
            för stora.
          </p>
          <p xml:id="i-7iUqykEjM6qBaEJk63B6k6">
            Högsta förvaltningsdomstolens dom (2047-14) med anledning av
            ansökan och prövning av möjligheten att få bryta sällsynta jordartsmetaller
            i Norra Kärr pekar på bristande analyser av både exploatör och
            prövande myndigheter.
          </p>
          <p xml:id="i-LAZYu7C1EV1fZPyJVzSXhB">
            Mark- och miljödomstolarna, länsstyrelserna och Naturvårdsverket
            behöver resurser och kompetens för att kunna fullgöra sina uppdrag
            inom miljöprövningen.
          </p>
          <p xml:id="i-3FChioHs8mbhbddYvL5tXo">
            Miljöåklagarämbetet är ett annat led i tillståndssystemet som
            behöver stärkas.
          </p>
          <p xml:id="i-4LQ3ozjgUgcDx48cNA3Wkm">
            Miljöpartiet har tidigare motionerat om en översyn av i vilken
            utsträckning tillämpningen av miljöbalken har uppfyllt miljöintentionerna.
            Den fällande domen i EU-domstolen om IPPC-direktivet aktualiserar
            det behovet.
          </p>
          <head type="h2" xml:id="i-LD8Tkj5Kso5fK4zM8SRSsh">
            Biologisk mångfald
          </head>
          <p xml:id="i-WmDGvcm1TZyep6od4hY9jT">
            Domstolsbehandlingen i Nordkalks omdiskuterade förslag till kalkbrott
            i Ojnare i Bunge på norra Gotland har aktualiserat frågan om biologisk
            mångfald vid stora ingrepp i naturen. Sedan den så kallade stopplagen
            för täkter slopades 2009 har biologisk mångfald samma skydd vid
            täktverksamhet som vid t.ex. gruvverksamhet. Det har visat sig
            att detta skydd inte blev tillräckligt starkt. Den dåvarande regeringens
            försäkran om att borttagandet inte skulle försvåra arbetet för
            att bevara den biologiska mångfalden var oriktig. Stoppregeln
            var tydlig och bör därför återinföras.
          </p>
          <p xml:id="i-CQPorUa6eVAskbtAkv8y82">
            Samtidigt behövs ett liknande skydd för biologisk mångfald i
            miljöbalken för andra verksamheter än just täkter. I Miljöbalkskommitténs
            förslag (SOU 2004:37), där förslaget att ta bort stoppregeln ingick,
            fanns också en ny allmänhänsynsregel om biologisk mångfald. Rätt
            utformad kan en sådan regel vara ett sätt att stärka hänsyn till
            biologisk mångfald vid större ingrepp i naturen.
          </p>
          <p xml:id="i-Xj8vydwFEybkeGetZuZUuA">
            Nordkalkfallet har också visat att skyddet för grundvatten och
            vattentäkter behöver stärkas för att bli tydligt och förutsägbart
            gentemot exploatörer och värna tillgången till vattenförsörjningen
            i hela landet.
          </p>
          <p xml:id="i-RQJFHvjWVNBU9oupVmY7wg">
            Vi anser att regeringen bör utreda och återkomma till riksdagen
            med förslag om en förstärkning av hänsyn till biologisk mångfald
            och dricksvattenförsörjningen vid större ingrepp i naturen.
          </p>
          <head type="h2" xml:id="i-7PT5cZYXviZpnSFUp9asLo">
            Behov av översyn av minerallagen, miljöbalken och ny lagstiftning
          </head>
          <p xml:id="i-CZHm4hfoHAuhtXWQDVtNAe">
            Miljöpartiet har tidigare motionerat om behovet av en gemensam
            översyn av miljöbalken och minerallagen bl.a. utifrån erfarenheter
            från prospekteringstillstånd i skyddade naturområden där rimligen
            ingen brytning bör komma till stånd och prospekteringstillstånd
            i renskötselområde. Det finns många skäl till en sådan gemensam
            översyn.
          </p>
          <p xml:id="i-EUcSGPQbgkZYC5f8hRbyMB">
            Ytterligare ett skäl är att säkra att finansiell täckning finns
            för ansvarsåtaganden. Om ett gruvföretag går i konkurs kan staten
            stå med en gruva som läcker föroreningar och kräver återställningskostnader.
            Tyvärr har vi sådana exempel i Sverige idag. Natur­vårdsverket
            har påpekat att man behöver ställa högre krav på lönsamhetsbedömningar
            enligt minerallagen så att även beräknade kostnader för efterbehandling
            omfattas. Gruvverksamheter kan också råka ut för olyckor som leder
            till ödesdigra mänskliga, miljömässiga och ekonomiska konsekvenser
            de inte själva klarar av att bära.
          </p>
          <p xml:id="i-GZ1Y2QY6fxem28xgxhTayw">
            Den rödgröna regeringen beslutade i juni 2017 att ge en särskild
            utredare i uppdrag att utreda och analysera om det finns insatser
            eller åtgärder som på ett mer ändamåls­enligt sätt än i dag kan
            säkerställa att det finns tillräckliga säkerheter för efterbehandling
            och andra återställningsåtgärder vid gruvverksamhet. Ett år senare
            lämnade utredningen sitt betänkande Statens gruvliga risker (SOU
            2018:59). Utredningen bekräftade det Miljöpartiet pekat på, att
            gruvnäringen långt ifrån bär kostnaderna och riskerna för sin
            verksamhet och att förändringar måste till. Det är angeläget att
            regeringen skyndsamt tar utredningens förslag vidare. Utredningen
            talar om behov av att justera redan befintlig lag såväl som att
            skapa ny lagstiftning,
          </p>
          <p xml:id="i-Fh79whAMS5EVXL2XpphvJA">
            Utredningen talar om att säkerhetsbelopp ska beräknas med betryggande
            marginal. Regeringen bör därför låta utreda möjligheterna och
            konsekvenserna av en för gruv­bolagen obligatorisk försäkring
            som komplement till utredningens förslag för att till fullo skydda
            staten och samhället från kostnader som gruvnäringens verksamhet
            orsakar.
          </p>
          <head type="h2" xml:id="i-4jpazmRG11Pya9xDy2Eosn">
            Utred en särskild naturresursskatt och höj nivån på mineralersättningen
          </head>
          <p xml:id="i-B9m2Fetygpkrn63sxxjzGs">
            En hållbar mineralstrategi bygger på ökad återanvändning av metaller
            och att incitament finns att utvinna mer mineral från redan existerande
            gruvor och slagghögar. Sverige ska hushålla med sina ändliga resurser.
            I Sverige tas det ut en så kallad mineralersättning för de mineral
            som bryts. Förutom att den i sig är låg går endast en mindre andel
            till staten. Huvuddelen går till markägaren. På många håll i världen
            finns eller diskuteras införandet av en särskild gruvskatt för
            att signalera värdet av ändliga resurser och fördela de inkomster
            som gruvnäringen genererar jämnare i samhället. Frågan om hur
            drivkrafterna mot ett cirkulärt materialflöde kan stärkas och
            vinster från utvinning av naturresurser fördelas är relevant och
            behöver också diskuteras i Sverige.
          </p>
          <p xml:id="i-5zZhxDWPirRbWm9JjnRqR4">
            Expertgruppen för studier i offentlig ekonomi lämnade i november
            2013 en rapport som visade att de skatter och avgifter som tas
            ut i Sverige är väsentligt lägre än i jämförbara länder och att
            det finns ett utrymme för staten att öka sina intäkter utan att
            nämnvärt försämra förutsättningarna för gruvnäringen. Författarna
            föreslår även att skatteintäkter från gruvindustrin ska samlas
            i en statlig fond. Vi har själva varit inne på en sådan tanke
            för att trygga att framtida generationer får del av inkomster
            från en nutida gruvnäring. Det är också klokt att redan idag stödja
            ett breddat och mång­fasetterat näringsliv frikopplat från gruvindustrin
            i de regioner där gruvnäringen dominerar för att minska regionernas
            ekonomiska sårbarhet.
          </p>
          <p xml:id="i-4i9cVaZA5AiDif6f5wkZ2h">
            Det finns därför skäl för en utredning om införande av en särskild
            gruvskatt och naturresursskatt även i Sverige. I avvaktan på att
            en sådan kan komma till stånd bör nivån på mineralersättningen
            höjas rejält och fördelningen av intäkterna från denna mellan
            staten och markägaren ses över och förvaltas.
          </p>
          <head type="h2" xml:id="i-MXK8vodyZAFkcTXYwh9sBu">
            Deposition vid prospektering
          </head>
          <p xml:id="i-NkeuvUgNxARPSgMTg38ZGt">
            Vi har sett flera exempel på hur kortlivade prospekteringsbolag
            lämnar ett område i vilket man haft undersökningstillstånd utan
            att fullfölja sina åtaganden gentemot markägarna och nyttjare
            med särskild rätt. Genom att koppla undersökningstillstånd till
            en obligatorisk deposition hos Bergsstaten kan risken för att
            sådana situationer ska uppstå minska. Depositionen återbetalas
            när alla fordringar på bolaget är reglerade.
          </p>
          <head type="h2" xml:id="i-Guw4Gz87npp6EHRDkdKZBV">
            Respektera samerna som urfolk – ratificera ILO:s konvention 169
          </head>
          <p xml:id="i-VnMhGhgv4WwP7CmergCiag">
            Det ökade intresset för att bryta mineraler och metaller gör
            att konflikten mellan olika intressen ställs allt tydligare på
            sin spets. Minerallagstiftningen kom till i en tid då staten hade
            intresse av att reglera mineralutvinningen till förmån för statens
            ekonomiska, industriella och militära intressen. Den då rådande
            uppfattningen om naturen som en outtömlig resurs har kraftigt
            omvärderats. Idag är det än mer uppenbart att mineraler och metaller
            är en lagerresurs och att gruvbrytning alltid påverkar omgivningen.
            Behovet av att öka skyddet för biologisk mångfald och minska den
            negativa mänskliga miljöpåverkan har blivit allt tydligare liksom
            vikten av att värna sociala och kulturella värden.
          </p>
          <p xml:id="i-33qD5EmB72JHp9kgu9vQpc">
            Minerallagen är inriktad på exploatering och har inte följt med
            i utvecklingen. Detsamma gäller miljöbalkens tillämpning vid prövning
            av tillstånd för gruvdrift.
          </p>
          <p xml:id="i-JzrnjyNqxC6PLQp6M9xd9V">
            Mycket av det prospekteringsarbete som bedrivs idag sker inom
            Sápmi. I vissa fall leder dessa prospekteringar till etablering
            av gruvor inom områden som är viktiga för rennäringen och övrig
            samisk markanvändning och kultur. Gruvetableringar påverkar miljön
            och omgivningen på många fler sätt än enbart själva brytningen.
            För att bryta krävs infrastruktur, energi och en mängd servicefunktioner
            i närområdet och regionen.
          </p>
          <p xml:id="i-Uq4vijENnuUP8WQELXka6U">
            Samebyarna har historiskt sett haft invändningar mot hur verksamheter,
            som till exempel gruvor, dammar, vindkraftverk, utvinning av olja
            och gas samt skogsbruk, har planerats, beslutats om och genomförts.
            Samebyarna har också haft invändningar mot hur effekterna av sådana
            projekt värderas vid en miljökonsekvensbeskrivningsprocess.
          </p>
          <p xml:id="i-HRCmnoLTjMf3qDDJzypz4y">
            Sveriges riksdag och regering har uttalat att samerna utgör en
            ursprungsbefolkning i Sverige, som är lika gammal eller äldre
            än landets majoritetsbefolkning. Denna urfolksdefinition ger samerna
            en särställning i folkrättslig mening. Enligt artikel 132 i den
            av FN antagna urfolksdeklarationen har urfolken rätt till sin
            mark, sina territorier och sina resurser, för att behålla sin
            kultur, sin rätt till erkännande av deras olika identiteter, sin
            rätt till självstyre och självbestämmande, och rätt att tillfrågas
            om samtycke i beslut som kan påverka dem. Stater ska också enligt
            samma artikel samråda och samarbeta i god tro med den inhemska
            befolkningen som berörs genom deras egna representativa institutioner
            för att få deras fria och informerade samtycke innan godkännandet
            av ett projekt som påverkar deras mark eller territorier och andra
            resurser, särskilt i samband med utveckling, utnyttjande eller
            exploatering av mineral, vatten eller andra resurser.
          </p>
          <p xml:id="i-JoZkZ3ZJsffseP7mTKhBZR">
            I urfolksdeklarationen betonas också särskilt staternas ansvar
            för att urfolks kulturer ska skyddas och utvecklas. Sverige var
            ett av de 143 länder som aktivt röstade för deklarationen. Det
            finns även andra konventioner som Sverige anslutit sig till som
            ligger innehållsmässigt nära tolkningen av urfolksdeklarationen.
          </p>
          <p xml:id="i-535iMhpC8R4nrkjgpu9zNS">
            ILO:s konvention nr 169 – konventionen om ursprungsfolk och stamfolk
            – syftar också till att motverka diskriminering av urfolk. 1999
            presenterades en statlig utredning (SOU 1999:25) om vad som krävs
            för att Sverige ska kunna ansluta sig till kon­ventionen. Utredaren
            gjorde bedömningen att det skulle kunna ske på fem års sikt. Det
            har nu gått mer än 19 år sedan utredaren lade sina förslag. Det
            är dags att regering och riksdag tar tag i frågan och vidtar de
            åtgärder som krävs för att Sverige ska kunna ratificera konventionen.
            Samernas rättigheter som urfolk måste respekteras.
          </p>
          <head type="h2" xml:id="i-ExgGk2K6KzVmEnynRBi7gB">
            Internationellt ansvarstagande
          </head>
          <p xml:id="i-JeLLjtRkFd9AvZSTm8kPCU">
            En bärande del av EU:s råvaruinitiativ är att man ska använda
            EU:s bistånds- och handelspolitik på ett samordnat sätt för att
            säkra EU:s tillgång till råvaror på förmånliga villkor. Detta
            är att vända upp och ner på ambitionerna i t ex politiken för
            global utveckling (PGU) och EU:s motsvarighet (policy coherence
            for development, PCD) som ska säkerställa en samstämmighet i politiken
            utifrån fattiga människors perspektiv och rättigheter. Granskningar
            av EU:s handelsavtal visar att EU har genomfört politiken på handelsområdet
            utifrån intresset av att öka EU:s tillgång till råvaror snarare
            än ambitionen inom PCD. Utvinningsländers utvecklingsalternativ
            inskränks i syfte att istället öka förädlingen av råvaror inom
            EU. Vi anser att Sverige bör motsätta sig denna typ av det som
            i EU:s råvaruinitiativ kallas för ”råvarudiplomati”.
          </p>
          <p xml:id="i-T3fQEDuz8gLZqzLxpbopY">
            Internationellt pågår diskussioner om ökad öppenhet och transparens
            inom utvinningsindustrin. Extractive Industries Transparency Initiative
            (EITI) är ett initiativ som syftar till att öka transparensen
            inom råvaruindustrin. EITI är en koalition av länder, företag
            och grupper i det civila samhället som vill motverka korruptionen
            genom att låta medborgarna i råvaruproducerande länder få kunskap
            om hur mycket utländska företag betalar för den olja, koppar och
            andra råvaror som utvinns. De länder som blir medlemmar i EITI
            måste genomgå en process där landets nationalräkenskaper kontrolleras
            av en oberoende revisor. Avsikten är att en större del av frukterna
            av utvinningen ska komma utvecklande värdländer tillgodo.
          </p>
          <p xml:id="i-69BySxuheaLdb5X8CptuA1">
            USA har anslutit sig till EITI och antog 2010 den så kallade
            Dodd-Frank-lagen, som bland annat syftar till att hindra amerikanska
            företag från att använda konfliktmineraler i sin tillverkning.
            Två år senare gjorde Enough Project en utvärdering av lagens effekter.
            Resultatet presenterades i rapporten From Congress to Congo. Enough
            fann att även om utformningen av lagen försenades hade antagandet
            av lagen i sig haft positiva effekter.
          </p>
          <p xml:id="i-XBiNf5pAUXyKSj4vsZFu99">
            Det är viktigt att minska inslaget av konflikter, kapitalflykt
            och korruption kring mineralutvinningen. Vi anser att EU bör ha
            minst lika starka krav på detta område som USA.
          </p>
          <head type="h2" xml:id="i-HvLDTqtuwaJGn9d1uq2P9f">
            Utöka definitionen av konfliktmineraler
          </head>
          <p xml:id="i-VvvGT3HnP3CBqri8Pqg4Mb">
            Förra året antog Europeiska rådet en förordning för att stoppa
            väpnade gruppers finansiering genom handel med konfliktmineraler.
            Det var ett efterlängtat beslut även om gränsen för vilka importvolymer
            som krävs för att ett företag ska omfattas av förordningen borde
            ha varit lägre och införandet tidigare.
          </p>
          <p xml:id="i-Cq83zA9i7NpngQy2iMMwDd">
            Enligt förordningen måste EU-företag senast 2021 se till att
            deras import av tenn, tantal, volfram och guld är ansvarsfull
            och att deras leveranskedjor inte bidrar till väpnade konflikter.
            I konfliktdrabbade områden utvinns ofta dessa mineraler genom
            tvångsarbete.
          </p>
          <p xml:id="i-RkEQ8BurhgZnVUQzVzUPZZ">
            I flera år har internationella institutioner rapporterat om hur
            människor utan skyddsutrustning riskerar sina liv i djupa och
            trånga gruvschakt. Även barn utnyttjas.
          </p>
          <p xml:id="i-WwmgFdZE2XuYmkhBEZ3Znt">
            Dessa övergrepp och kränkningar av mänskliga rättigheter sker
            inte bara vid utvinning av tenn, tantal, volfram och guld utan
            är också dokumenterade vid utvinning av kobolt. Eftersom kobolt
            idag inte räknas till gruppen konfliktmineraler kan dessa övergrepp
            fortsätta utan att koboltimporterande EU-företag behöver ta ansvar.
            De riktlinjer som OECD tagit fram kring företags ansvar är inte
            tillräckliga. Även kobolt behöver ingå i EU:s bindande regelverk.
          </p>
          <p xml:id="i-V6ChbajkCTWh2ksaBst3zc">
            EU-förordningen är också begränsad till att gälla enbart importörer
            av råmineraler och inte importörer av mineralrika produkter. Därmed
            reglerar lagen endast en mycket liten del av de mineraler som
            kommer in på EU:s marknad. Det behövs därför en lagstiftning som
            går längre och omfattar hela värdekedjan.
          </p>
          <p xml:id="i-Wza2SWop8am2d9vxLBsJtE">
            Regeringen bör därför vid alla lämpliga tillfällen verka för
            att kobolt räknas som konfliktmineral och att vi får en lagstiftning
            i både Sverige, EU och andra länder som inkluderar företag längs
            hela leverantörskedjan där konfliktmineraler finns som en del
            i produkterna.
          </p>
        </div>
        <div type="motSignatures">
          <list>
            <item xml:id="i-GgEjYw9NmSZ6MQ9wJPArJ" who="i-Atz7ai4RJKnyNCwfSAJEeC">
              Jonas Eriksson (MP)
            </item>
            <item xml:id="i-DE4APZzWaB3tLBUaid2D2y" who="i-DeptGBZtEQx7vKbsL6e4hX">
              Emma Hult (MP)
            </item>
            <item xml:id="i-UesCF71mQ4xKkzCis2RmUX" who="i-2D6mwMLvYjVnxu8WpPCAeL">
              Lorentz Tovatt (MP)
            </item>
            <item xml:id="i-6xHqDN3arDLYP7Ng1EJEWy" who="i-TP1gKqVgWU4EH5fBdPaTQB">
              Amanda Palmstierna (MP)
            </item>
          </list>
        </div>
      </div>
    </body>
  </text>
</TEI>
