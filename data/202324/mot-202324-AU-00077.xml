<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-202324-AU-00077">
  <teiHeader>
    <fileDesc>
      <titleStmt>
        <title>Arbetsmiljö och arbetstid</title>
        <author corresp="i-Yam9ii4K4HfneDbj5TzDJY">av Ciczie Weidby m.fl. (V)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2023/24:77 av Ciczie Weidby m.fl. (V)</title>
          <idno type="rdwebb">HB0277</idno>
          <rs type="number">77</rs>
          <orgName type="comitteeAbbreviation">AU</orgName>
          <ref type="dokument_url_text">https://data.riksdagen.se/dokument/HB0277/text</ref>
          <ref type="dokument_url_html">https://data.riksdagen.se/dokument/HB0277</ref>
          <ref type="dokumentstatus_url_xml">https://data.riksdagen.se/dokumentstatus/HB0277</ref>
          <ref type="pdf">https://data.riksdagen.se/fil/967569B6-D705-4673-BD9F-18A671AE0127</ref>
          <ref type="docx">https://data.riksdagen.se/fil/E721DA95-F6D3-4786-BA51-86C28AAA87CA</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-Yam9ii4K4HfneDbj5TzDJY</idno>
            <name>Ciczie Weidby</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-TxLwXp3MJemR8iGdYER2aZ</idno>
            <name>Ali Esbati</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-Srv2XCR7hGVyZ66wLkW6ad</idno>
            <name>Lorena Delgado Varas</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-TpcaF4RFviyytGA8rW5Jer</idno>
            <name>Samuel Gonzalez Westling</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-JZgLiagTc1Uwgw1yzLWrSS</idno>
            <name>Birger Lahti</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-L3t2URPAv9iLWgdCvbz7Uv</idno>
            <name>Ilona Szatmári Waldau</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="committeeProcessing"/>
        <correspAction xml:id="i-D8Li6HbCaBTFLuDgNcrnaY" type="signed"/>
        <correspContext corresp="i-D8Li6HbCaBTFLuDgNcrnaY">
          <note type="signatory" corresp="i-Yam9ii4K4HfneDbj5TzDJY"/>
          <note type="signatory" corresp="i-TxLwXp3MJemR8iGdYER2aZ"/>
          <note type="signatory" corresp="i-Srv2XCR7hGVyZ66wLkW6ad"/>
          <note type="signatory" corresp="i-TpcaF4RFviyytGA8rW5Jer"/>
          <note type="signatory" corresp="i-JZgLiagTc1Uwgw1yzLWrSS"/>
          <note type="signatory" corresp="i-L3t2URPAv9iLWgdCvbz7Uv"/>
        </correspContext>
        <correspAction xml:id="i-CzTo8dh4Xyda16yyShmmgP" type="submitted">
          <date when="2023-09-22"/>
          <time when="12:54:59"/>
        </correspAction>
        <correspAction xml:id="i-9s74sy7CDaavhF4nZy7pcw" type="reviewed">
          <date when="2023-09-22"/>
          <time when="15:10:53"/>
        </correspAction>
        <correspAction xml:id="i-DSa6SFts1A57qWf7zJQSKB" type="referred">
          <date when="2023-10-17"/>
        </correspAction>
        <correspAction xml:id="i-7Y3uLBizJi3awwPmPSHBE4" type="assigned">
          <date when="2024-04-25"/>
          <time when="16:02:53"/>
        </correspAction>
        <correspContext corresp="i-7Y3uLBizJi3awwPmPSHBE4">
          <ref type="assignedTo">Arbetsmarknadsutskottet</ref>
        </correspContext>
        <correspAction xml:id="i-QaqHQUe6CQxC5uMyF7yGhW" type="behandlas_i"/>
        <correspContext corresp="i-QaqHQUe6CQxC5uMyF7yGhW">
          <ref type="uppgift">2023/24:AU5</ref>
          <ref type="ref_dok_id">HB01AU5</ref>
          <ref type="ref_dok_typ">bet</ref>
          <ref type="ref_dok_rm">2023/24</ref>
          <ref type="ref_dok_bet">AU5</ref>
          <ref type="ref_dok_titel">Arbetsrätt</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-VWHUvBicdJ7EWUfk9Nt9NE" type="behandlas_i"/>
        <correspContext corresp="i-VWHUvBicdJ7EWUfk9Nt9NE">
          <ref type="uppgift">2023/24:AU8</ref>
          <ref type="ref_dok_id">HB01AU8</ref>
          <ref type="ref_dok_typ">bet</ref>
          <ref type="ref_dok_rm">2023/24</ref>
          <ref type="ref_dok_bet">AU8</ref>
          <ref type="ref_dok_titel">Arbetsmiljö och arbetstid</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-8FdLbv1xHEftjbR9YF2y95" type="behandlas_i"/>
        <correspContext corresp="i-8FdLbv1xHEftjbR9YF2y95">
          <ref type="uppgift">2023/24:JuU16</ref>
          <ref type="ref_dok_id">HB01JuU16</ref>
          <ref type="ref_dok_typ">bet</ref>
          <ref type="ref_dok_rm">2023/24</ref>
          <ref type="ref_dok_bet">JuU16</ref>
          <ref type="ref_dok_titel">Polisfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-J2gQN2u21a5tbVVhcykG5Z" type="behandlas_i"/>
        <correspContext corresp="i-J2gQN2u21a5tbVVhcykG5Z">
          <ref type="uppgift">2023/24:JuU9</ref>
          <ref type="ref_dok_id">HB01JuU9</ref>
          <ref type="ref_dok_typ">bet</ref>
          <ref type="ref_dok_rm">2023/24</ref>
          <ref type="ref_dok_bet">JuU9</ref>
          <ref type="ref_dok_titel">Polisfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motHeader">
        <div type="motTitle">
          Motion till riksdagen 2023/24:77 av Ciczie Weidby m.fl. (V) Arbetsmiljö
          och arbetstid
        </div>
      </div>
      <div type="motBody">
        <div xml:id="i-MkTiRZunF94TkdEcanuGmz" type="TOC">
          <head xml:id="i-C3oSf6xNoPXJFV4vtFah3t">
            1 Innehållsförteckning
          </head>
          <list>
            <item style="indent-level: 1">
              2 Förslag till riksdagsbeslut
            </item>
            <item style="indent-level: 1">
              3 En bättre arbetsmiljö för ett mänskligare arbetsliv
            </item>
            <item style="indent-level: 2">
              3.1 Företagshälsovård åt alla arbetstagare
            </item>
            <item style="indent-level: 2">
              3.2 Utökad användning av företagshälsovård i det förebyggande
              arbetsmiljöarbetet
            </item>
            <item style="indent-level: 2">
              3.3 Lag mot mobbning i arbetslivet
            </item>
            <item style="indent-level: 2">
              3.4 Hbtqi-personers arbetsmiljö
            </item>
            <item style="indent-level: 2">
              3.5 Motverka sexuella trakasserier i arbetslivet
            </item>
            <item style="indent-level: 2">
              3.6 Stärk skyddsombuden
            </item>
            <item style="indent-level: 3">
              3.6.1 Utökad tillträdesrätt för regionala skyddsombud
            </item>
            <item style="indent-level: 3">
              3.6.2 Utred behovet av ytterligare utökad tillträdesrätt för
              regionala skyddsombud
            </item>
            <item style="indent-level: 3">
              3.6.3 Reglera skyddsombudsutbildningens längd och inför en lagstadgad
              rätt till vidareutbildning och fortbildning
            </item>
            <item style="indent-level: 2">
              3.7 Krav på arbetsmiljöutbildning
            </item>
            <item style="indent-level: 2">
              3.8 Åtgärder mot dödsolyckor och arbetsmiljöbrott
            </item>
            <item style="indent-level: 3">
              3.8.1 Tillsätt en statlig kriskommission
            </item>
            <item style="indent-level: 3">
              3.8.2 Inför ett utvidgat rådighetsansvar
            </item>
            <item style="indent-level: 3">
              3.8.3 Skärpta straff och sanktioner för arbetsmiljöbrott
            </item>
            <item style="indent-level: 3">
              3.8.4 Översyn av lagstiftningen kring företagsbot
            </item>
            <item style="indent-level: 3">
              3.8.5 Stärk rättsväsendets arbete med arbetsmiljöbrott
            </item>
            <item style="indent-level: 3">
              3.8.6 Inför en arbetsmiljöbalk
            </item>
            <item style="indent-level: 3">
              3.8.7 Inför ett striktare arbetsmiljöansvar
            </item>
            <item style="indent-level: 3">
              3.8.8 Straffsanktioner när skyddsombud utestängs
            </item>
            <item style="indent-level: 2">
              3.9 Arbetsmiljöverkets förslag till en ny regelstruktur
            </item>
            <item style="indent-level: 1">
              4 Bättre arbetstider för ett mänskligare arbetsliv
            </item>
            <item style="indent-level: 2">
              4.1 Begränsa delade turer
            </item>
            <item style="indent-level: 2">
              4.2 Bättre och enklare regler om dygnsvila
            </item>
            <item style="indent-level: 2">
              4.3 Jourtid
            </item>
            <item style="indent-level: 2">
              4.4 Rätt till utökad anställning för deltidsanställda vid mertidsarbete
            </item>
            <item style="indent-level: 2">
              4.5 Arbetstidsförkortning
            </item>
          </list>
        </div>
        <div type="motProposal" subtype="förslag">
          <head xml:id="i-HAiLWSGEN8vZgvdQuBtjgS">
            2 Förslag till riksdagsbeslut
          </head>
          <list>
            <item xml:id="i-BRDRvZfXPPwtit7z8ZEzLi" sortKey="Yrkande 1">
              Riksdagen ställer sig bakom det som anförs i motionen om att
              regeringen bör tillsätta en utredning med uppdrag att, i samverkan
              med arbetsmarknadens parter, ta fram förslag på hur en lagstiftad,
              obligatorisk, effektiv, kvalitetssäkrad och branschkunnig företagshälsovård
              som omfattar alla arbetstagare kan skapas och tillkännager detta
              för regeringen.
            </item>
          </list>
          <list>
            <item xml:id="i-PPqmiCdYefWN1SECuCjdB1" sortKey="Yrkande 2">
              Riksdagen ställer sig bakom det som anförs i motionen om att
              arbetsmiljölagen bör förtydligas i enlighet med förslag i SOU
              2022:45 i syfte att utöka användningen av företagshälsovård i
              det förebyggande arbetsmiljöarbetet och tillkännager detta för
              regeringen.
            </item>
          </list>
          <list>
            <item xml:id="i-E4RYVjXfPGXYfe7hA4W48b" sortKey="Yrkande 3">
              Riksdagen ställer sig bakom det som anförs i motionen om att
              regeringen bör tillsätta en utredning med uppdrag att ta fram
              förslag till en ny lag mot trakasserier i arbetslivet och tillkännager
              detta för regeringen.
            </item>
          </list>
          <list>
            <item xml:id="i-PG2QFcrLK33eQb2fRTMQMn" sortKey="Yrkande 4">
              Riksdagen ställer sig bakom det som anförs i motionen om att
              regeringen bör återkomma med förslag på hur hbtqi-personers arbetsmiljö
              ska kunna förbättras och tillkännager detta för regeringen.
            </item>
          </list>
          <list>
            <item xml:id="i-DRpUDSgupgqmMdvYJpzFLS" sortKey="Yrkande 5">
              Riksdagen ställer sig bakom det som anförs i motionen om att
              regeringen bör ge Arbetsmiljöverket i uppdrag att utöka sin inspektionsverksamhet
              med särskilt riktade insatser mot sexuella trakasserier i arbetslivet
              och tillkännager detta för regeringen.
            </item>
          </list>
          <list>
            <item xml:id="i-LxWEHrhTBwZduketRBzZMd" sortKey="Yrkande 6">
              Riksdagen ställer sig bakom det som anförs i motionen om att
              arbetsmiljölagen bör ändras så att regionala skyddsombud ges utökad
              tillträdesrätt i enlighet med förslaget i SOU 2022:47 och tillkännager
              detta för regeringen.
            </item>
          </list>
          <list>
            <item xml:id="i-VHL66GuqFUU9aSwePNJ8mA" sortKey="Yrkande 7">
              Riksdagen ställer sig bakom det som anförs i motionen om att
              regeringen bör tillsätta en utredning med uppdrag att dels utreda
              hur det lokala arbetsmiljöarbetet fungerar på arbetsplatser med
              tillsatt skyddskommitté, dels utreda förekomsten av s.k. falska
              skyddskommittéer och vad det får för konsekvenser för det lokala
              arbetsmiljöarbetet, och detta tillkännager riksdagen för regeringen.
            </item>
          </list>
          <list>
            <item xml:id="i-CkRhW4kRgrQ42NNzsQYdqg" sortKey="Yrkande 8">
              Riksdagen ställer sig bakom det som anförs i motionen om att
              skyddsombudsutbildningens längd bör regleras i arbetsmiljölagen
              och uppgå till minst fem dagar och tillkännager detta för regeringen.
            </item>
          </list>
          <list>
            <item xml:id="i-GaGMewRoJq3zqj5BQpDLHe" sortKey="Yrkande 9">
              Riksdagen ställer sig bakom det som anförs i motionen om att
              det bör införas en lagstadgad rätt till vidareutbildning och fortbildning
              för skyddsombud motsvarande en dag per år och tillkännager detta
              för regeringen.
            </item>
          </list>
          <list>
            <item xml:id="i-Hz9J45w5VdC2NYSKAHKD8q" sortKey="Yrkande 10">
              Riksdagen ställer sig bakom det som anförs i motionen om att
              regeringen bör tillsätta en utredning för att överväga regler
              om obligatoriska moment med arbetsmiljökunskap inom utbildningssektorn
              och för företag som vill anställa, och detta tillkännager riksdagen
              för regeringen.
            </item>
          </list>
          <list>
            <item xml:id="i-KoydRL1MNs2kTsfrSBcSwo" sortKey="Yrkande 11">
              Riksdagen ställer sig bakom det som anförs i motionen om att
              tillsätta en statlig kriskommission mot dödsolyckor i arbetslivet
              och tillkännager detta för regeringen.
            </item>
          </list>
          <list>
            <item xml:id="i-WoGRMCFs15Skcde1vrHZwT" sortKey="Yrkande 12">
              Riksdagen ställer sig bakom det som anförs i motionen om att
              det bör införas ett utvidgat rådighetsansvar i enlighet med förslagen
              i SOU 2022:45 och tillkännager detta för regeringen.
            </item>
          </list>
          <list>
            <item xml:id="i-3sY8dPTuaF3JP9unePkmcg" sortKey="Yrkande 13">
              Riksdagen ställer sig bakom det som anförs i motionen om att
              regeringen bör återkomma med förslag om straffansvar för fler
              arbetsmiljöbrott och tillkännager detta för regeringen.
            </item>
          </list>
          <list>
            <item xml:id="i-33ZwWGNzcNLMhkyVA7PAkj" sortKey="Yrkande 14">
              Riksdagen ställer sig bakom det som anförs i motionen om att
              det bör göras en översyn av lagstiftningen kring företagsbot i
              syfte att förbättra tillämpningen och skärpa straffen för arbetsmiljöbrott
              och tillkännager detta för regeringen.
            </item>
          </list>
          <list>
            <item xml:id="i-MdRctA4FyshBQkn7f6SDx7" sortKey="Yrkande 15">
              Riksdagen ställer sig bakom det som anförs i motionen om att
              regeringen bör ge Åklagarmyndigheten i uppdrag att dels inrätta
              ett register över företag som dömts för upprepade arbetsmiljöbrott,
              dels ta fram rutiner för att upptäcka sådana företag och tillkännager
              detta för regeringen.
            </item>
          </list>
          <list>
            <item xml:id="i-6as94PeSyTP6QqK8byLhWe" sortKey="Yrkande 16">
              Riksdagen ställer sig bakom det som anförs i motionen om att
              stärka rättsväsendets arbete med arbetsmiljöbrott och tillkännager
              detta för regeringen.
            </item>
          </list>
          <list>
            <item xml:id="i-7S72v6nCPrfKp6hJyiSKzG" sortKey="Yrkande 17">
              Riksdagen ställer sig bakom det som anförs i motionen om att
              det bör införas en arbetsmiljöbalk i syfte att åstadkomma en mer
              enhetlig lagstiftning för arbetsmiljön och underlätta utredandet
              av arbetsmiljöbrott och tillkännager detta för regeringen.
            </item>
          </list>
          <list>
            <item xml:id="i-F2pJvBxMAm5qKE2eKyktdF" sortKey="Yrkande 18">
              Riksdagen ställer sig bakom det som anförs i motionen om att
              arbetsmiljöansvaret bör förtydligas så att det tydligt framgår
              att den arbetsgivare som har huvudansvar för en arbetsplats också
              har ansvar för arbetsmiljön för samtliga arbetstagare som arbetar
              där, oavsett arbetsgivare, och tillkännager detta för regeringen.
            </item>
          </list>
          <list>
            <item xml:id="i-WowXr7ceBwNcS6J8J1Jdgk" sortKey="Yrkande 19">
              Riksdagen ställer sig bakom det som anförs i motionen om att
              Arbetsmiljöverket ska kunna utdöma straffsanktioner mot arbetsgivare
              om skyddsombud inte tillåts vara med i riskbedömningen enligt
              6 kap. arbetsmiljölagen och tillkännager detta för regeringen.
            </item>
          </list>
          <list>
            <item xml:id="i-Dj9EVnqYxu4eLs9FpauJu3" sortKey="Yrkande 20">
              Riksdagen ställer sig bakom det som anförs i motionen om att
              regeringen bör verka för att Arbetsmiljöverket, i den fortsatta
              processen med myndighetens förslag till ny regelstruktur, ska
              ta hänsyn till parternas synpunkter och tillkännager detta för
              regeringen.
            </item>
          </list>
          <list>
            <item xml:id="i-X5FwNgik85kiS3C3PiAwoW" sortKey="Yrkande 21">
              Riksdagen ställer sig bakom det som anförs i motionen om att
              delade turer bör begränsas genom dispositiv lagstiftning och tillkännager
              detta för regeringen.
            </item>
          </list>
          <list>
            <item xml:id="i-5CiY54YCo9MkqemfArqcs3" sortKey="Yrkande 22">
              Riksdagen ställer sig bakom det som anförs i motionen om att
              13 § arbetstidslagen bör ändras så att perioden som ska ingå i
              dygnsvilan blir densamma som i definitionen av natt i 13 a §,
              dvs. perioden mellan kl. 22 och kl. 6, och tillkännager detta
              för regeringen.
            </item>
          </list>
          <list>
            <item xml:id="i-2ytus8nKE8mecF837Wxrkh" sortKey="Yrkande 23">
              Riksdagen ställer sig bakom det som anförs i motionen om att
              arbetstidslagen (1982:673) bör ses över med syftet att den tid
              som arbetsgivaren förfogar över, där den anställde förväntas vara
              på en av arbetsgivaren angiven plats som inte är i det egna hemmet,
              också ska betraktas som arbetstid och därmed definieras som utfört
              arbete och tillkännager detta för regeringen.
            </item>
          </list>
          <list>
            <item xml:id="i-MTrpFHYmMdh7Kngz769PFg" sortKey="Yrkande 24">
              Riksdagen ställer sig bakom det som anförs i motionen om att
              arbetstidslagen (1982:673) bör ändras så att deltidsanställda
              arbetstagare som kontinuerligt arbetat mer än sin avtalade sysselsättningsgrad
              ges rätt till en sysselsättningsgrad som motsvarar faktiskt arbetad
              tid och tillkännager detta för regeringen.
            </item>
          </list>
          <list>
            <item xml:id="i-PApx66F78kXcqGoWtjL5f" sortKey="Yrkande 25">
              Riksdagen ställer sig bakom det som anförs i motionen om att
              regeringen bör tillsätta en utredning med uppdrag att belysa möjligheterna
              till en generell arbetstidsförkortning och tillkännager detta
              för regeringen.
            </item>
          </list>
        </div>
        <div type="motContent">
          <head xml:id="i-mvHzYo4qNZsBA7bQAReqU" type="h1">
            3 En bättre arbetsmiljö för ett mänskligare arbetsliv
          </head>
          <p xml:id="i-3bnfcFw5Wr9nnTpGSRvXCC">
            Alla människor har rätt att arbeta i en trygg och säker arbetsmiljö
            som ger yrkesmässig och personlig utveckling – en arbetsmiljö
            som gör det möjligt att avsluta sitt yrkesliv med bibehållen fysisk
            och psykisk hälsa. I dag finns det stora brister i arbetsmiljön
            på svensk arbetsmarknad.
          </p>
          <p xml:id="i-8aGS9JLicU8QYtjfQ93RPc">
            LO har analyserat hur arbetsmiljön och den arbetsrelaterade hälsan
            har förändrats under perioden 1990–2016. Analysen visar att många
            aspekter av arbetsmiljön har försämrats över tid. Försämringarna
            följer påfallande ofta mönster relaterade till klass och kön.
            Kvinnor i arbetaryrken är de som är hårdast drabbade av arbetsmiljöproblem,
            medan män i högre tjänstemannayrken i många avseenden har den
            bästa arbetsmiljön (LO 2018. Bättre och bättre dag för dag? Arbetsmiljön
            i Sverige under ett kvarts sekel). Samtidigt skiljer sig arbetsvillkoren
            åt mellan olika grupper av tjänstemän. Kvinnor i tjänstemannayrken
            har i dubbelt så hög utsträckning som män i tjänstemannayrken
            arbeten med hög anspänning (höga krav och låg kontroll). Kvinnor
            i tjänstemannayrken drabbas även i högre utsträckning än män i
            samma grupp av arbetsrelaterade besvär (TCO 2016. Friskt jobbat
            – allt att vinna! Tjänstemännens arbetsförhållanden).
          </p>
          <p xml:id="i-5vgeTD3YvEgCNg2a3BN59Z">
            Försämringen av arbetsmiljön har flera orsaker. Maktförskjutningen
            på arbetsmarknaden till arbetsgivarnas förmån, ökade lönsamhetskrav
            i näringslivet och nedskärningar samt nya styrsystem baserade
            på marknadstänkande (NPM) i offentlig verksamhet har inneburit
            att nya hierarkiska organisationer växt fram. Särskilt inom den
            offentliga verksamheten har professionell kompetens och erfarenhet
            många gånger underordnats ekonomer och controllers, vilket också
            har lett till att arbetets innehåll i mindre grad tillåts ha som
            fokus att tjäna medborgarna utifrån demokratiskt beslutade mål.
            Det systematiska tryck som i kommunala och statliga budgetar skapas
            i och med allmänna krav på ”effektiviseringar”, genererar olika
            typer av kroniska arbetsmiljö­problem. Allt fler arbetsplatser
            kännetecknas i dag av slimmade organisationer med ett hårt styrt
            och utarmat arbete (arbete som har fått lägre krav på faktisk
            kompetens, som innehåller en låg grad av lärande och en hög grad
            av repetitiva moment), ett högt arbetstempo, höga prestationskrav
            och små möjligheter för arbetstagarna att påverka sin arbetssituation.
          </p>
          <p xml:id="i-QkuPfKQy8dPJYPQphWqkDW">
            Besparingar och rationaliseringar medför ofta att stressen och
            hetsen ökar på arbetsplatserna. Forskningen visar på samband mellan
            arbetsrelaterad ohälsa och slimmade organisationer med höga prestationskrav
            och bristen på demokrati i arbetslivet. Bristen på inflytande
            har blivit en riskfaktor för ökad ohälsa i arbetslivet. Inom de
            flesta branscher och för alltför många arbetstagare gäller att
            kraven i arbetslivet har ökat samtidigt som det egna inflytandet
            har minskat. Hög arbetsbelastning, stress och låg bemanning leder
            till skador, ohälsa och arbetsolyckor – i en del fall med dödlig
            utgång. En rapport från Arbetsmiljöverket visar att förekomsten
            av arbetsrelaterad stress har ökat påtagligt sedan början av 1980-talet.
            Forskarna bedömer att den arbets­relaterade dödligheten p.g.a.
            stress kommer att fortsätta att öka framöver (Arbetsmiljö­verket
            2019. Kunskapssammanställning 2019:4, Arbetsrelaterad dödlighet).
          </p>
          <p xml:id="i-3sbsvEEStMNYPQaoa1UH8T">
            Sedan 2010 har den stressrelaterade psykiska ohälsan dominerat
            sjukfrånvaron. Under 2019 sjukskrevs 70 000 personer p.g.a. stressrelaterad
            psykisk ohälsa, varav 75 procent var kvinnor. År efter år är det
            samma yrkesgrupper som drabbas hårdast – s.k. kontaktyrken inom
            vård, skola, omsorg och sociala tjänster (Hjärnfonden 2021. Stresslarmet
            – för ett hållbart arbetsliv).
          </p>
          <p xml:id="i-7QHFSZr9pvhhjpBuM2AueQ">
            Enligt Arbetsmiljöverkets rapport Arbetsorsakade besvär 2020
            hade drygt tre av tio sysselsatta personer besvär p.g.a. arbetet
            det senaste året. Det är en ökning jämfört med 2018 då motsvarande
            andel var 28 procent. Kvinnor hade besvär i större utsträckning
            än män. För hög arbetsbelastning var den vanligaste orsaken till
            arbetsorsakade besvär. Trötthet samt fysisk smärta och värk var
            de vanligaste besvären (Arbetsmiljöverket 2021. Arbetsorsakade
            besvär 2020). De anmälda arbetsskadorna för 2022 visar att antalet
            anmälda arbetsolyckor med sjukfrånvaro bland arbetstagare och
            egenföretagare var ca 35 400, vilket motsvarar en minskning med
            9 procent jämfört med 2021. Antalet anmälda arbetssjukdomar var
            ca 16 600, vilket motsvarar en minskning med 44 procent jämfört
            med 2021. Orsakerna till dessa minskningar kan till stor del kopplas
            till pandemin då anmälningarna som rör covid-19 har minskat mycket
            kraftigt. Under 2022 inträffade 40 arbetsolyckor med dödlig utgång
            i den svenska arbetskraften. Män drabbades oftare än kvinnor av
            arbetsolyckor med dödlig utgång och anmälde också fler arbets­olyckor
            som ledde till sjukfrånvaro. Kvinnor anmälde dock fler arbetssjukdomar
            och arbetsolyckor utan sjukfrånvaro än män (Arbetsmiljöverket
            2023. Arbetsskador 2022).
          </p>
          <p xml:id="i-EKVBfnwZmpRVz9TPKqkQVp">
            Många människor trivs förstås på sina arbeten och det har gjorts
            stora framsteg, särskilt gällande den fysiska arbetsmiljön. Men
            ofta tas framsteg i arbetsmiljöfrågor för givna när den genomsnittliga
            levnadsstandarden förbättras. Så borde det också vara, men i praktiken
            är framgångar, t.ex. den långsiktiga nedgången i antalet dödsolyckor,
            något som måste kämpas fram och upprätthållas. Det är hög tid
            att ta tag i såväl gamla kvardröjande som nya och växande problem
            och vända utvecklingen. Den ohållbara stressen måste få ett slut.
            Det är hög tid att flytta fokus från enskilda individers ansvar
            till ohållbara strukturer i arbetsmiljön. Arbetslivets villkor
            behöver reformeras.
          </p>
          <p xml:id="i-UUuqH51ivHzMMvj2d5FFBk">
            Utvecklingen under den borgerliga regeringen åren 2006–2014 innebar
            en kraftig försvagning av det förebyggande arbetsmiljöarbetet.
            Anslagen till Arbetsmiljöverket skars ner, medlen för den kvalificerade
            skyddsombudsutbildningen togs bort och Arbetslivsinstitutet lades
            ned.
          </p>
          <p xml:id="i-Ps4QAvspYWZEUEcvrPpJVF">
            Under mandatperioden 2014–2018 genomförde Vänsterpartiet och
            S-MP-regeringen flera viktiga reformer på arbetsmiljöområdet:
            Arbetsmiljöverkets anslag förstärktes, det statliga bidraget för
            regionala skyddsombud utökades och en ny myndighet för arbets­miljökunskap
            (Mynak) inrättades – en viktig och efterlängtad funktion som helt
            saknats i Sverige sedan den borgerliga regeringen lade ner Arbetslivsinstitutet.
            Därutöver vidtogs ett antal åtgärder för att stärka och utveckla
            arbetsmiljöarbetet: en arbetsmiljö­strategi för det moderna arbetslivet
            togs fram i samråd med arbetsmarknadens parter (skr. 2015/16:80)
            och ett antal viktiga utredningar tillsattes. Sammantaget utgjorde
            dessa reformer och åtgärder en välbehövlig kursändring efter den
            borgerliga regeringens högst medvetna försvagning av det förebyggande
            arbetsmiljöarbetet.
          </p>
          <p xml:id="i-DfKnwaShoXg57eRguRjarn">
            Under mandatperioden 2018–2022 prioriterades arbetsmiljöfrågorna
            ned som ett resultat av dels januariavtalet, dels de högerbudgetar
            som riksdagen röstade igenom. S‑MP-regeringen vidtog dock några
            åtgärder för att stärka och utveckla arbetsmiljö­arbetet. En ny
            arbetsmiljöstrategi togs fram (skr. 2020/21:92), Arbetsmiljöverket
            fick en mängd nya uppdrag och ett antal viktiga utredningar tillsattes
            och lämnade sina förslag (t.ex. SOU 2022:45).
          </p>
          <p xml:id="i-JhJHhWHNCkLCuSwaXMNCX8">
            Vänsterpartiet välkomnar de åtgärder som vidtogs 2014–2022 men
            kan konstatera att strategier, uppdrag och utredningar inte räcker.
            Vi kan även konstatera att den sittande högerregeringen helt saknar
            ambitioner på arbetsmiljöområdet. För att på allvar för­bättra
            arbetsmiljön krävs betydligt mer, såväl resurser som förändrad
            lagstiftning. Enligt tidningen Arbetet, som granskat det svenska
            arbetsmiljöarbetet, satsar Sverige betydligt mindre på arbetsmiljön
            än våra nordiska grannländer sett till antalet sysselsatta. Sammantaget
            visar Arbetets granskning på allvarliga problem och brister inom
            det svenska arbetsmiljöarbetet, vilket i förlängningen hotar arbetstagares
            liv och hälsa (Arbetet 2021-01-27). För att motverka denna utveckling
            krävs kraftfulla åtgärder. I denna motion lyfter vi fram ett antal
            förslag som vi menar behövs för att åstadkomma en bättre arbetsmiljö
            och ett mänskligare arbetsliv.
          </p>
          <head xml:id="i-9VLwo5q6o5hF7td4h235Fu" type="h2">
            3.1 Företagshälsovård åt alla arbetstagare
          </head>
          <p xml:id="i-LZKJrZMUPhwDUxAmYWWBmw">
            Företagshälsovården är en viktig aktör i välfärdssamhället, till
            nytta för såväl arbets­givare som arbetstagare. Företagshälsovården
            ska bidra till att förebygga ohälsa, främja hälsa samt skapa goda
            och säkra arbetsplatser där de anställda inte riskerar att skadas
            eller bli sjuka. Företagshälsovården kan bidra med kunskap och
            kompetens i alla de frågor som uppstår i relationen mellan arbete
            och människors behov, hälsa och livskvalitet. Företagshälsovården
            har således en viktig uppgift, inte minst när det gäller att minska
            antalet sjukskrivningar. På så sätt är en satsning på kvalitetssäkrad
            företags­hälsovård som alla arbetstagare har tillgång till en
            investering som kan ge positiv utdelning också statsfinansiellt.
          </p>
          <p xml:id="i-DqdXrjLjJTCLtm98HwvC1V">
            Enligt 3 kap. 2 c § arbetsmiljölagen (1977:1160) ska arbetsgivaren
            svara för att den företagshälsovård som arbetsförhållandena kräver
            finns att tillgå. Med företagshälso­vård menas en oberoende expertresurs
            inom områdena arbetsmiljö och rehabilitering. Företagshälsovården
            ska särskilt arbeta för att förebygga och undanröja hälsorisker
            på arbetsplatser samt ha kompetens att identifiera och beskriva
            sambanden mellan arbets­miljö, organisation, produktivitet och
            hälsa.
          </p>
          <p xml:id="i-Q6C3z2RbDxb86SmkN5TeTw">
            Enligt 12 § Arbetsmiljöverkets föreskrift om systematiskt arbetsmiljöarbete
            (AFS 2001:1) ska arbetsgivaren anlita företagshälsovård eller
            motsvarande sakkunnig hjälp utifrån när kompetensen inom den egna
            verksamheten inte räcker för det systematiska arbetsmiljöarbetet
            eller för arbetet med arbetsanpassning och rehabilitering. När
            före­tagshälsovård eller motsvarande sakkunnig hjälp anlitas ska
            den vara av tillräcklig omfattning och ha tillräcklig kompetens
            och tillräckliga resurser för detta arbete.
          </p>
          <p xml:id="i-EVQQLSzzJnUPk3tYSr1yd2">
            Trots en relativt tydlig lagstiftning har i dag allt färre arbetstagare,
            drygt 60 procent, tillgång till företagshälsovård via sin arbetsplats.
            Detta ska jämföras med slutet av 1980-talet, då närmare 90 procent
            av arbetstagarna omfattades av företagshälsovård. Till­gången
            till företagshälsovård är betydligt högre bland tillsvidareanställda
            än bland tidsbegränsat anställda. Omkring 65 procent av de sysselsatta
            med en tillsvidare­anställning har tillgång till företagshälsovård
            jämfört med knappt 30 procent av de tidsbegränsat anställda. Av
            dem som har tillgång till företagshälsovård är det bara en tredjedel
            som uppfattar att företagshälsovården spelar en roll i arbetet
            med att förbättra arbetsmiljön på arbetsplatsen (Arbetsmiljöverket
            2022. Arbetsmiljön 2021, SOU 2022:45).
          </p>
          <p xml:id="i-UFdJtWih3EUSZjNdy3iy5M">
            Tillgången till företagshälsovård följer de vanliga klass- och
            könsgränserna. LO-förbundens medlemmar, särskilt kvinnor på mindre
            arbetsplatser och i branscher med många deltider, tidsbegränsade
            anställningar, inhyrningar och arbete på obekväm arbetstid, är
            de som har sämst tillgång till företagshälsovård. Den lägsta tillgången
            till företagshälsovård finns bland kvinnor i arbetaryrken i den
            privata servicesektorn. Av dessa arbetstagare hade enbart 33 procent
            tillgång till företagshälsovård via sin arbetsplats (LO. Företagshälsovård
            – en handledning från LO och LO-förbunden, 2013). På branschnivå
            är hotell och restaurang den bransch där de sysselsatta har lägst
            tillgång till företagshälsovård. Där har knappt 20 procent företagshälsovård
            via sin arbetsgivare (Arbetsmiljöverket 2022. Arbetsmiljön 2021).
          </p>
          <p xml:id="i-PPiJonFfrzQit4bErHDk4v">
            Vänsterpartiet anser att alla arbetstagare på svensk arbetsmarknad
            ska ha tillgång till en kvalitetssäkrad företagshälsovård med
            branschkunskap som arbetar med strategiskt förebyggande arbetsmiljöarbete.
            Det är dels en rättvisefråga, dels en förutsättning för att fler
            människor ska orka arbeta fram till 65 år eller längre.
          </p>
          <p xml:id="i-F8j5wFLYpYmRM1ZRsaKeoN">
            En kvalitetssäkrad företagshälsovård arbetar utifrån en helhetssyn
            på arbetsmiljön med god kunskap om förhållandena i den aktuella
            branschen och med hög kompetens inom områdena arbetsmiljö, arbetsorganisation,
            ledarskapsfrågor, beteendevetenskap, ergonomi, hälsovetenskap,
            medicin, teknik och rehabilitering. I sin verksamhet på arbetsplatsen
            ska företagshälsovården – i enlighet med vad som föreskrivs i
            3 kap. 2 c § arbetsmiljölagen (AML) – vara en oberoende expertresurs
            inom områdena arbetsmiljö och rehabilitering. Arbetsmarknadens
            parter bör ha en central roll i arbetet med att säkerställa att
            alla arbetstagare får tillgång till en kvalitetssäkrad företagshälsovård.
            Det skulle kunna lägga grunden för framtidstro på och modernisering
            av den svenska arbetsmarknaden och ett lyft för folkhälsan.
          </p>
          <p xml:id="i-2J7iaqCFTfJ7Rzs1PZxDEq">
            Regeringen bör tillsätta en utredning med uppdrag att, i samverkan
            med arbetsmarknadens parter, ta fram förslag på hur en lagstiftad,
            obligatorisk, effektiv, kvalitetssäkrad och branschkunnig företagshälsovård
            som omfattar alla arbetstagare kan skapas. Detta bör riksdagen
            ställa sig bakom och ge regeringen till känna.
          </p>
          <head xml:id="i-PTAEHZUrFmPm4Uq9nYLU87" type="h2">
            3.2 Utökad användning av företagshälsovård i det förebyggande
            arbetsmiljöarbetet
          </head>
          <p xml:id="i-3hFv86k8oE6nhdYAysW2Wd">
            Forskning visar att företagshälsovård används i låg utsträckning
            i det förbyggande arbetsmiljöarbetet. I juni 2021 tillsatte S-MP-regeringen
            en utredning med uppdrag att bl.a. ”analysera och föreslå hur
            arbetsmiljölagen kan förtydligas så att arbetsgivare som en del
            av det systematiska arbetsmiljöarbetet i högre utsträckning än
            i dag använder företagshälsovård i det förebyggande arbetsmiljöarbetet”
            (dir. 2021:44). I augusti 2022 presenterade utredningen sitt betänkande.
            I betänkandet föreslås ett antal förtydliganden i arbetsmiljölagen
            för att öka användningen av företagshälsovård i det förebyggande
            arbetsmiljöarbetet. I 3 kap. 2 a § arbetsmiljölagen finns bestämmelser
            om arbetsgivarens skyldighet att bedriva ett systematiskt arbetsmiljöarbete.
            Utredningen föreslår att förtydliganden införs i den paragrafen
            för att understryka och främja att arbetsgivare bedömer sitt behov
            av att anlita företagshälsovård i det förebyggande arbetsmiljöarbetet.
            För att tydliggöra vad som menas med företagshälsovård, och påminna
            om att arbetsgivaren har ansvar för att företagshälsovård i vissa
            fall finns att tillgå, görs en hänvisning till 3 kap. 2 c § arbetsmiljölagen
            där dessa frågor regleras. Utredningen föreslår även ett förtydligande
            i 6 kap. 9 § arbetsmiljölagen som handlar om skydds­kommittén
            och vilka frågor som ska behandlas i det forumet. Det ska, enligt
            ut­redningen, tydligt framgå att frågor om företagshälsovård i
            det förebyggande arbets­miljöarbetet ska behandlas i skyddskommittén.
            Därmed bidrar utredningens förslag till att stärka samverkan (SOU
            2022:45, s. 16). Vänsterpartiet anser att utredningens förslag
            är bra.
          </p>
          <p xml:id="i-EDw7AVG1xPJSaZNUL3Mpfp">
            Arbetsmiljölagen bör förtydligas i enlighet med förslag i SOU
            2022:45 i syfte att utöka användningen av företagshälsovård i
            det förebyggande arbetsmiljöarbetet. Detta bör riksdagen ställa
            sig bakom och ge regeringen till känna.
          </p>
          <head xml:id="i-QfvzpCCEG3HpygbFKowNV2" type="h2">
            3.3 Lag mot mobbning i arbetslivet
          </head>
          <p xml:id="i-FGpKGa4ovGy537meok7R6S">
            Enligt Arbetsmiljöverket upplever ungefär var tionde arbetstagare
            att de är mobbade av sin chef eller av andra arbetstagare. Andelen
            är något lägre bland unga män, men i övriga åldersgrupper är andelen
            omkring 10 procent för såväl kvinnor som män. Andelen sysselsatta
            som utsätts för mobbning, eller personlig förföljelse i form av
            elaka ord och handlingar, har legat på ungefär samma nivå sedan
            2011 (Arbetsmiljöverket 2022. Arbetsmiljön 2021).
          </p>
          <p xml:id="i-8kombKCR6GJPxkuNpdjSqK">
            Mobbning på jobbet är ett stort och alltför lite uppmärksammat
            arbetsmiljöproblem med allvarliga konsekvenser för de drabbade.
            Det leder i första hand till ett stort psykiskt lidande, men det
            ökar också risken för att bli fysiskt sjuk. Forskare vid det danska
            centret för arbetsmiljö har visat att kränkningar på jobbet har
            samma effekt som posttraumatisk stress. Förutom det personliga
            lidande som mobbningen i arbetslivet innebär kostar det samhället
            mångmiljardbelopp varje år till följd av uteblivna in­komster,
            sjukersättningar och vårdkostnader.
          </p>
          <p xml:id="i-WvBMq6UFYhf3Pms4xGkCsB">
            Studier visar också att det finns samband mellan kränkande särbehandling
            och självmord. De som hade kränkts hade oftare gjort självmordsförsök
            och begått själv­mord och män hade en högre relativ risk än kvinnor
            för självmordsbeteende (Järvholm 2023. Arbetsrelaterade dödsfall
            i Sverige – En uppdatering av Arbetsmiljöverkets kunskapssammanställningar
            2019:3/4).
          </p>
          <p xml:id="i-HhwpTquC2zN2XuPvVqbagJ">
            Det är arbetsgivarens skyldighet att se till att det är en sund
            och säker arbetsmiljö på arbetsplatsen. Det handlar framför allt
            om att förebygga ohälsa. Arbetsgivarens arbets­miljöarbete ska
            ske i samverkan med de anställda och i enlighet med föreskriften
            om systematiskt arbetsmiljöarbete. Arbetsgivaren är dock alltid
            ensamt ansvarig för att arbetsmiljön inte gör så att någon blir
            sjuk eller råkar ut för en olycka.
          </p>
          <p xml:id="i-SzHBTJa2pFTjZoRo2X2Jhs">
            Om det finns organisatoriska och sociala problem på en arbetsplats
            finns det också stor risk att det uppstår mobbning. I dag saknas
            en tydlig lagstiftning som skyddar den som utsätts för trakasserier
            på jobbet. En lucka i lagstiftningen gör att anställda kan frysas
            ut och systematiskt mobbas av en chef eller av andra arbetstagare
            utan att någon ställs till svars. Enligt arbetsmiljölagen ska
            arbetsgivare arbeta förebyggande mot trakasserier och mobbning,
            men den arbetsgivare som inte prioriterat det förebyggande arbetet
            eller inte åtgärdat påtalad mobbing behöver i dag inte stå till
            svars ens om det går så långt att den drabbade blir sjukskriven.
          </p>
          <p xml:id="i-2CbDSS9kM6CeymX3aK3GbP">
            Den 31 mars 2016 trädde Arbetsmiljöverkets föreskrifter och allmänna
            råd om organisatorisk och social arbetsmiljö (AFS 2015:4) i kraft.
            Föreskrifterna ersatte därmed tidigare föreskrifter på området,
            däribland Arbetarskyddsstyrelsens föreskrifter (AFS 1993:17) om
            kränkande särbehandling i arbetslivet. De nya föreskrifterna innebär
            en förbättring såtillvida att de har ett organisatoriskt angreppssätt
            och ett vidare kränknings­begrepp. Av föreskrifterna framgår att
            arbetsgivare ska vidta åtgärder för att motverka kränkande särbehandling
            och se till att det finns rutiner för hur sådana kränkningar ska
            hanteras på arbetsplatsen.
          </p>
          <p xml:id="i-P2KYjHBbKqkRsqVJ5Vm611">
            Vänsterpartiet välkomnar de nya föreskrifterna men anser, i likhet
            med flera fackliga organisationer, att de är otillräckliga för
            att skydda den som utsätts för kränkande särbehandling på jobbet.
            Problemet är att arbetsmiljölagen är en förvaltningsrättslig lag
            som reglerar förhållandet mellan staten och arbetsgivaren. Arbetsmiljölagen
            ger ingen lösning eller upprättelse i form av erkännande eller
            ekonomiskt skadestånd till den som blivit trakasserad. För att
            man ska kunna få sin rätt prövad i domstol behövs det en arbetsrättslig
            lag.
          </p>
          <p xml:id="i-XUkkvLkHeGPj8hDUVqjUdy">
            Vänsterpartiet anser att arbetsrätten behöver stärkas så att
            de drabbade kan få sin sak prövad samt få upprättelse och ekonomiskt
            skadestånd. Därför behövs det en ny lag mot trakasserier i arbetslivet.
            Fackförbundet Vision har formulerat ett förslag på hur en sådan
            lagstiftning skulle kunna utformas. Vi anser att förslaget är
            en bra utgångspunkt för ett kommande lagstiftningsarbete.
          </p>
          <p xml:id="i-JDrbhMryZnWR1SaaKMwhUs">
            Vänsterpartiet kan konstatera att S-MP-regeringen inte vidtog
            några åtgärder för att se över lagstiftningen på detta område,
            trots åtta år vid makten. I regeringens arbets­miljöstrategi för
            2021–2025 lyfts dock kränkande särbehandling, trakasserier och
            mobbning fram som allvarliga problem. Regeringen ser ett behov
            av att frågan om mobbning i arbetslivet uppmärksammas och att
            åtgärder vidtas för att motverka förekomsten av mobbning på arbetsplatser.
            Arbetsmiljöstrategin innehåller dock inte några konkreta åtgärder
            (skr. 2020/21:92). Det är hög tid att gå från ord till handling.
          </p>
          <p xml:id="i-6a4CMeA9MGKAog7j8y7LBb">
            Regeringen bör tillsätta en utredning med uppdrag att ta fram
            förslag till en ny lag mot trakasserier i arbetslivet. Detta bör
            riksdagen ställa sig bakom och ge regeringen till känna.
          </p>
          <head xml:id="i-7iyUfKhkJt8gVtFg291DLx" type="h2">
            3.4 Hbtqi-personers arbetsmiljö
          </head>
          <p xml:id="i-Bi36PEDv71zbUJWvKrXciw">
            Tidigare forskning har visat på stora brister i arbetsmiljön
            för hbtqi-personer. Studier har bl.a. visat att hbtqi-personer
            oftare är utsatta för kränkande särbehandling, trakasserier och
            mobbing på arbetsplatsen samt att personer med transerfarenhet
            tycks vara särskilt utsatta. Den senaste större kunskapssammanställningen
            i ämnet genom­fördes för drygt 15 år sedan. Det har således funnits
            ett behov av en mer aktuell kunskapssammanställning.
          </p>
          <p xml:id="i-SCTpUPeVZ8GKrRnTBFhQzF">
            År 2020 gav den dåvarande regeringen Myndigheten för arbetsmiljökunskap
            (Mynak) i uppdrag att kartlägga och sammanfatta befintlig forskning
            som utförts om den organisatoriska och sociala arbetsmiljön för
            hbtqi-personer (A2020/01002/MRB). Mot bakgrund av detta initierade
            Mynak ett projekt för att kartlägga och sammanställa forskning
            om hbtqi-personers organisatoriska och sociala arbetsmiljö, med
            fokus på både främjande och hindrande faktorer.
          </p>
          <p xml:id="i-MGmwrPADb7dTFtmrutrPeH">
            Kunskapssammanställningen, som publicerades i juni 2022, visar
            på fortsatt stora brister i arbetsmiljön för hbtqi-personer. Transpersoner
            är särskilt utsatta. Hbtqi-personer utsätts för mikroaggressioner,
            diskriminering, trakasserier och mobbning i större utsträckning
            än heterosexuella cispersoner (Mynak 2022. HBTQ-personers organisatoriska
            och sociala arbetsmiljö – en kunskapssammanställning).
          </p>
          <p xml:id="i-C73hJMPjQoL9mmwgMKACeE">
            Resultaten av kunskapssammanställningen pekar vidare på att ett
            heteronormativt klimat har en negativ påverkan på hbtqi-personers
            arbetsmiljö. I ett heteronormativt klimat tas heterosexualitet
            för given och bidrar till att andra sexuella läggningar, exempelvis
            homo- och bisexualitet, ses som avvikande. Kunskapssammanställningen
            pekar på att ett heteronormativt arbetsklimat utgör en riskfaktor
            i hbtqi-personers arbetsmiljö. Kunskapssammanställningen pekar
            vidare på att en brist på synligt stöd eller passivitet från chefer
            ger spelrum för mikroaggressioner, diskriminering och trakasserier.
            En av slutsatserna i rapporten är att ”det är viktigt att motarbeta
            alla former av mikroaggressioner och diskriminering för att skapa
            en hälsosam arbetsplats där hbtqi-personer vill stanna och kan
            prestera utifrån sin fulla potential utan att hindras av stereotypa
            uppfattningar eller olika former av social exkludering som hämmar
            deras välbefinnande i arbete och arbetsengagemang.” (Mynak 2022.
            HBTQ-personers organisatoriska och sociala arbetsmiljö – en kunskapssammanställning,
            s. 126).
          </p>
          <p xml:id="i-XmaxxWhFfd6UzxHUoZfrYg">
            Vänsterpartiet välkomnar kunskapssammanställningen som ger en
            gedigen och aktuell bild av hbtqi-personers arbetsmiljö. Vi anser
            att det bör vidtas åtgärder för att förbättra arbetsmiljön för
            hbtqi-personer. Vi kan dock konstatera att högerregeringen ännu
            inte lagt fram några förslag på området.
          </p>
          <p xml:id="i-L13H7yqR6fd6TvLs38CcM">
            Regeringen bör återkomma med förslag på hur hbtqi-personers arbetsmiljö
            ska kunna förbättras. Detta bör riksdagen ställa sig bakom och
            ge regeringen till känna.
          </p>
          <head xml:id="i-D2vw8B3diVnU8x988yYpC" type="h2">
            3.5 Motverka sexuella trakasserier i arbetslivet
          </head>
          <p xml:id="i-MdFBm2ZkuWhnwXb9WNiQnu">
            De vittnesmål om sexuella trakasserier i arbetslivet som framkom
            i spåren av metoo­rörelsen med start under hösten 2017 och vintern
            2018 visade att mer behöver göras för att motverka att människor
            utsätts för sexuella trakasserier på jobbet. Flera av vittnes­målen
            visade att det finns en koppling mellan arbetsvillkor och utsattheten
            för sexuella trakasserier och övergrepp på arbetsplatsen. Detta
            bekräftas även av Arbetsmiljöverkets undersökning. Trakasserier
            av sexuell art är vanligast bland tidsbegränsat anställda och
            unga kvinnor. Bland unga kvinnor, 16–29 år, hade närmare en av
            fyra blivit utsatt någon gång under den senaste 12-månadersperioden.
            Bland tidsbegränsat anställda kvinnor var det dubbelt så vanligt
            att ha upplevt sexuella trakasserier på jobbet jämfört med bland
            tillsvidareanställda kvinnor (Arbetsmiljöverket 2020. Arbetsmiljön
            2019).
          </p>
          <p xml:id="i-2h65t437D4MLahecYwPnM5">
            För Vänsterpartiet är det avgörande att metoo, och andra kunskaper
            och erfarenheter som samlats över lång tid, leder till politisk
            förändring. Ingen ska utsättas för sexuella trakasserier på sin
            arbetsplats. Vi har därför föreslagit en mängd åtgärder, såsom
            in­rättandet av en kriskommission, en separat lagstiftning mot
            diskriminering i arbetslivet och mer resurser till skyddsombuden.
            Vi drev även, inom ramen för budgetsamarbetet med den tidigare
            S-MP-regeringen, igenom en riktad metoosatsning 2018, som innehöll
            medel för bl.a. kompetensutveckling och utbildningsinsatser för
            att motverka sexuella trakasserier i samhället, däribland i arbetslivet.
            Exempelvis avsattes 25 miljoner kronor till Arbetsmiljöverket
            för dels informationsinsatser till arbetsgivare, dels kompetensutveckling
            för regionala skyddsombud.
          </p>
          <p xml:id="i-Ugn7Mb6Si9NEBJNcNPwzeE">
            Vänsterpartiet anser att det krävs ytterligare åtgärder för att
            motverka sexuella trakasserier i arbetslivet. En sådan åtgärd
            är att utöka Arbetsmiljöverkets inspektions­verksamhet med särskilt
            riktade insatser mot sexuella trakasserier i arbetslivet.
          </p>
          <p xml:id="i-UgW5k9fcZTGb7iVyf4AYum">
            Regeringen bör ge Arbetsmiljöverket i uppdrag att utöka sin inspektionsverksamhet
            med särskilt riktade insatser mot sexuella trakasserier i arbetslivet.
            Detta bör riksdagen ställa sig bakom och ge regeringen till känna.
          </p>
          <head xml:id="i-UQ1dQ21VM9WJV1x2KSCMos" type="h2">
            3.6 Stärk skyddsombuden
          </head>
          <p xml:id="i-GgEsM7wotT4Py9M8YpaDG5">
            En bra arbetsmiljö är en viktig förutsättning för ett långt och
            hållbart arbetsliv. De lokala och regionala skyddsombuden spelar
            en avgörande roll i det arbetet. För att skyddsombuden ska kunna
            utföra sitt uppdrag behöver de ges goda förutsättningar att verka.
            I dag finns det betydande hinder för detta.
          </p>
          <p xml:id="i-9U1whBWdNmXm1JEjEFLhM9">
            Många skyddsombud vittnar om en pressad situation och ett stort
            antal skydds­ombud har valt att lämna sina uppdrag. Enligt en
            granskning som tidningen Arbetet gjort minskade antalet lokala
            skyddsombud inom LO-förbunden kraftigt under perioden 2012–2020.
            År 2012 fanns det drygt 64 500 skyddsombud inom LO‑förbunden.
            År 2020 fanns det drygt 52 300 skyddsombud. Mer än 12 000 skyddsombud
            försvann således på åtta år. Orsakerna till detta är flera. Företrädare
            för LO och LO-förbunden lyfter fram trakasserier från arbetsgivare
            och fler otrygga anställningar som möjliga orsaker till utvecklingen.
            Andra förklaringar till att antalet skyddsombud minskar kan vara
            att antalet företag med få anställda ökar samt att företagens
            verksamheter blir alltmer slimmade. Enligt Maria Steinberg, docent
            i arbetsmiljörätt vid Örebro universitet, får det minskade antalet
            lokala skyddsombud allvarliga konsekvenser. Färre skyddsombud
            innebär att färre kan driva arbetsmiljöfrågorna, vilket påverkar
            arbetsmiljön negativt. Sämre arbetsmiljö leder till sämre hälsa
            och fler sjukskrivningar, vilket belastar såväl sjukvården som
            sjuk- och arbetsskadeförsäkringarna. ”Det är en katastrof för
            hela samhället”, konstaterar Steinberg (Arbetet 2021-01-25).
          </p>
          <p xml:id="i-VT57pY7j3Xinw5gfkpxpSG">
            Vänsterpartiet har fyra konkreta förslag för att stärka skyddsombuden.
          </p>
          <head xml:id="i-HgDsHFqPjsuEQdTG6nff5T" type="h3">
            3.6.1 Utökad tillträdesrätt för regionala skyddsombud
          </head>
          <p xml:id="i-GQvxmJ6WdnMWp6dKL6HhTv">
            Enligt 6 kap. 2 § tredje stycket arbetsmiljölagen (AML) får ett
            regionalt skyddsombud utses för ett arbetsställe där det saknas
            en skyddskommitté. Enligt nuvarande bestämmelser krävs att en
            lokal arbetstagarorganisation har en medlem på ett visst arbetsställe
            för att ett regionalt skyddsombud ska kunna utses för arbetsstället.
            Inom vissa branscher medför medlemskravet betydande praktiska
            problem. Det gäller dels branscher med rörliga eller tillfälliga
            arbetsplatser, dels branscher med allmänt stor personalomsättning
            och där arbetet i hög grad utförs av bemanningsföretag.
          </p>
          <p xml:id="i-PnWgiGwPD6jvyTP3K5fxmC">
            Problemet har påtalats av arbetstagarorganisationer under lång
            tid. Frågan har utretts av Utredningen om arbetsmiljöregler för
            ett modernt arbetsliv (SOU 2017:24). Utredningen föreslog att
            ett regionalt skyddsombud ska få utses även för ett arbetsställe
            där arbetstagarorganisationen saknar medlemmar men är eller brukar
            vara bunden av kollektivavtal med arbetsgivaren på arbetsstället
            (SOU 2017:24, s. 255).
          </p>
          <p xml:id="i-TXmnibhjj64YzW87DDuMqE">
            LO vill gå längre och har i sin tur föreslagit att tillträdesrätten
            ska vara förbehållen den arbetstagarorganisation som brukar teckna
            kollektivavtal för sådan verksamhet som arbetsgivaren bedriver.
            Förslaget innebär således en tillträdesrätt till alla arbetsplatser,
            även om det saknas såväl medlemmar som kollektivavtal på arbetsstället.
            Enligt förslaget ska dock förekomsten av en skyddskommitté alltjämt
            utgöra hinder för att utse ett regionalt skyddsombud (LO 2015.
            De regionala skyddsombuden får allt svårare att verka i sitt uppdrag,
            SOU 2017:24, s. 262).
          </p>
          <p xml:id="i-N6X15wz1Dmc2uLAHYmBzDw">
            Våren 2020 lade S-MP-regeringen fram en proposition i linje med
            utredningens förslag (prop. 2019/20:135). En majoritet i riksdagen,
            bestående av de fyra borgerliga partierna och Sverigedemokraterna,
            avslog propositionen med hänvisning till att regeringens förslag
            riskerade att öka otydligheten i fråga om vilken roll de regionala
            skyddsombuden hade och därmed att försvåra i stället för att förbättra
            det lokala arbets­miljöarbetet. Riksdagsmajoriteten riktade samtidigt
            ett tillkännagivande till regeringen om att tillsätta en utredning
            för att utvärdera effekten av de regionala skyddsombudens verksamhet
            (bet. 2019/20:AU13, rskr. 2019/20:305).
          </p>
          <p xml:id="i-9M9SK4uCwp2deXQqN8dpxa">
            Högerpartiernas ställningstagande visar på ett tydligt motstånd
            mot den svenska modellen för arbetsmiljöarbetet och en bristande
            förståelse för vikten av de regionala skyddsombudens verksamhet
            och den viktiga funktion som dessa fyller på den svenska arbetsmarknaden.
          </p>
          <p xml:id="i-AUD5MrMCvd4rBHuCNsPFWh">
            I oktober 2021 tillsatte S-MP-regeringen en utredning med uppdrag
            att utvärdera de regionala skyddsombudens verksamhet samt lämna
            förslag på hur de kan ges bättre förutsättningar att utföra sitt
            arbete (dir. 2021:81). I september 2022 presenterade utred­ningen
            sitt betänkande. Utredningen konstaterar att den regionala skyddsombudsverk­samheten
            uppnår verksamhetens syfte på ett ändamålsenligt sätt och att
            verksamheten därmed bidrar till de övergripande målen om en tillfredsställande
            arbetsmiljö. Ut­redningen konstaterar vidare att den minskade
            fackliga anslutningen och den ökade förekomsten av små arbetsställen
            har lett till att färre arbetsställen omfattas av bestämmelserna
            om regionalt skyddsombud. I vissa branscher förekommer detta samtidigt
            som antalet lokala skyddsombud minskar. Ett ökat antal arbetstagare
            riskerar därmed, enligt utredningen, att sakna företrädare i arbetsmiljöfrågor.
            Det innebär att ett ökat antal arbetsställen riskerar att sakna
            en viktig aktör i arbetsmiljöarbetet. Utredning­en menar att detta
            samlat talar för en utökad tillträdesrätt för regionala skyddsombud.
          </p>
          <p xml:id="i-S4YEE2FWLsPUCuCsUWkXBo">
            Utredningen föreslår därför att ”ett regionalt skyddsombud ska
            få utses även för ett arbetsställe där en lokal avdelning inom
            ett förbund eller en med sådan avdelning jäm­förlig sammanslutning
            av arbetstagare är eller brukar vara bunden av kollektivavtal
            i förhållande till arbetsgivaren på arbetsstället, även om sammanslutningen
            saknar medlemmar på arbetsstället. Liksom tidigare ska en förutsättning
            vara att det på arbetsstället inte har tillsatts skyddskommitté
            enligt bestämmelserna i lagen” (SOU 2022:47, s. 239).
          </p>
          <p xml:id="i-MWWZJPrMWq2B65fqky53Bw">
            Vänsterpartiet anser att utredningens förslag är bra. Vi kan
            även konstatera att utredningen presenterar mycket goda skäl för
            att utöka de regionala skyddsombudens tillträdesrätt i enlighet
            med utredningens förslag. I likhet med utredningen anser vi att
            det inte längre finns några skäl att vänta med beslut om utökad
            tillträdesrätt för regionala skyddsombud (SOU 2022:47, s. 26).
          </p>
          <p xml:id="i-DYCJq63ekFnoJL56P7Fuo8">
            Arbetsmiljölagen bör ändras så att regionala skyddsombud ges
            utökad tillträdesrätt i enlighet med förslaget i SOU 2022:47.
            Detta bör riksdagen ställa sig bakom och ge regeringen till känna.
          </p>
          <head xml:id="i-GXPPBH8QzncvAf4Tnqhgtf" type="h3">
            3.6.2 Utred behovet av ytterligare utökad tillträdesrätt för
            regionala skyddsombud
          </head>
          <p xml:id="i-Vt9hhJYJUdVT9FPKh29p19">
            Flera fackliga företrädare vittnar om stora brister i det lokala
            arbetsmiljöarbetet på många arbetsplatser – även på arbetsplatser
            där det finns en tillsatt skyddskommitté. Enligt de fackliga företrädarna
            är förekomsten av en skyddskommitté ingen garanti för att det
            lokala arbetsmiljöarbetet fungerar på ett tillfredsställande sätt.
            Ett annat problem i sammanhanget, som lyfts av de centrala arbetstagarorganisationerna,
            är det faktum att det i allt större utsträckning förekommer att
            det inrättas skyddskommittéer på arbets­platser utan de fackliga
            organisationernas medverkan (s.k. falska skyddskommittéer). Det
            leder dels till att det lokala arbetsmiljöarbetet endast sker
            på arbetsgivarens villkor, dels till kostsamma tvister mellan
            fack och arbetsgivare.
          </p>
          <p xml:id="i-6h7FnUHM5kfjvxVTgv4AfS">
            Sammantaget talar detta för att regionala skyddsombud bör ges
            rätt att verka även på arbetsplatser där det finns en tillsatt
            skyddskommitté. De regionala skyddsombuden skulle därmed kunna
            bistå den lokala skyddskommittén och stärka upp det lokala arbetsmiljöarbetet.
            De regionala skyddsombuden skulle även, på ett tidigt stadium,
            kunna upptäcka och motverka förekomsten av s.k. falska skyddskommittéer.
            Innan en sådan förändring genomförs bör det utredas dels hur det
            lokala arbetsmiljöarbetet fungerar i dag på arbetsplatser med
            en tillsatt skyddskommitté, dels hur stor före­komsten av s.k.
            falska skyddskommittéer är och vad detta får för konsekvenser
            för det lokala arbetsmiljöarbetet.
          </p>
          <p xml:id="i-JZQsRV5ahf2JbLNGu6ziYP">
            Regeringen bör tillsätta en utredning med uppdrag att dels utreda
            hur det lokala arbetsmiljöarbetet fungerar på arbetsplatser med
            en tillsatt skyddskommitté, dels utreda förekomsten av s.k. falska
            skyddskommittéer och vad de får för konsekvenser för det lokala
            arbetsmiljöarbetet. Detta bör riksdagen ställa sig bakom och ge
            regeringen till känna.
          </p>
          <head xml:id="i-EoH2jVayCFVWs47ZayJcnq" type="h3">
            3.6.3 Reglera skyddsombudsutbildningens längd och inför en lagstadgad
            rätt till vidareutbildning och fortbildning
          </head>
          <p xml:id="i-MwovzkrS6nn7duER4gAyHb">
            För att skyddsombuden ska kunna utföra sitt uppdrag behöver de
            ges goda förut­sättningar för utbildning, vidareutbildning och
            fortbildning. Så är det inte i dag. Arbetsmiljölagen ger visserligen
            rätt till ledighet för att genomgå utbildning men i verkligheten
            ser det annorlunda ut. Många skyddsombud har svårt att både hinna
            med arbetet och genomgå nödvändig utbildning för att kunna utföra
            sitt uppdrag. Många upplever även att deras rätt till utbildning
            ifrågasätts av arbetsgivare.
          </p>
          <p xml:id="i-3Szce3tHUY9vShoFVTwUEM">
            Problemet har påtalats av bl.a. Kommunal som föreslagit att staten
            ska ta ett större ansvar för utbildningen av skyddsombud. Kommunal
            har lagt fram två konkreta förslag till regeringen: dels att utbildningens
            längd bör uppgå till fem dagar och regleras i lag, dels att det
            bör införas en lagstadgad rätt till vidareutbildning och fortbildning
            av skyddsombud motsvarande en dag per år. Såväl Handels som Byggnads
            har slutit upp bakom Kommunals krav (Arbetet 2018-03-06).
          </p>
          <p xml:id="i-E94pYd7LNihSM8uw2c4XD8">
            Vänsterpartiet anser att Kommunals krav är bra. Nuvarande lagstiftning
            är inte tillräcklig för att garantera skyddsombuden den utbildning
            som de behöver för att kunna utföra sitt uppdrag. För att stärka
            skyddsombudens rätt till utbildning, vidareutbildning och fortbildning
            krävs förändrad lagstiftning.
          </p>
          <p xml:id="i-3kQgKkDX8BTrvHBZpqdq42">
            Skyddsombudsutbildningens längd bör regleras i arbetsmiljölagen
            och uppgå till minst fem dagar. Detta bör riksdagen ställa sig
            bakom och ge regeringen till känna.
          </p>
          <p xml:id="i-VyDt3E4wT6h6MzUi4my76p">
            Det bör införas en lagstadgad rätt till vidareutbildning och
            fortbildning för skydds­ombud motsvarande en dag per år. Detta
            bör riksdagen ställa sig bakom och ge reger­ingen till känna.
          </p>
          <head xml:id="i-WTDaYX6vjPL7UkxFhTZrhj" type="h2">
            3.7 Krav på arbetsmiljöutbildning
          </head>
          <p xml:id="i-Ud6oFiNtGLAKb9q5LvimHz">
            Enligt arbetsmiljölagen ska arbetsgivaren vidta alla åtgärder
            som behövs för att förebygga att arbetstagarna utsätts för ohälsa
            eller olycksfall. Arbetsgivaren ska även systematiskt planera,
            leda och kontrollera verksamheten på ett sätt som leder till att
            arbetsmiljön uppfyller föreskrivna krav på en god arbetsmiljö.
            För att arbetsgivaren ska kunna leva upp till arbetsmiljölagens
            krav behöver arbetsgivaren ha goda kunskaper om arbetsmiljö.
          </p>
          <p xml:id="i-LsTKHzbp5pzKJnfdD3TGvN">
            Många arbetsgivare har goda kunskaper om arbetsmiljö och bedriver
            ett bra arbets­miljöarbete. Samtidigt finns det många arbetsgivare
            som saknar grundläggande kunskaper om såväl arbetsmiljö som hur
            man bedriver ett bra arbetsmiljöarbete. I förlängningen kan det
            leda till arbetsplatsolyckor, arbetsskador och sjukskrivningar.
          </p>
          <p xml:id="i-RXucbHoScXTHyM96e5aANx">
            För att komma till rätta med detta problem har Arbetsmiljöverket
            bl.a. lyft förslag om att arbetsmiljöarbete ska integreras i yrkesutbildningar
            och praktik på gymnasiet och att relevanta arbetsmiljöregler ska
            tas in i utbildningar på högskolor (DN Debatt 2020-02-24). Skyddsombud
            inom Fastighets och Seko har å sin sida föreslagit att det ska
            ställas krav på arbetsmiljöutbildning för att få starta ett företag
            som ska ha anställda (Sekotidningen 2019-10-23). Vänsterpartiet
            anser att detta är bra förslag som bör följas upp.
          </p>
          <p xml:id="i-A7F2rCNuM1r8Ja3fWVUHfq">
            Regeringen bör tillsätta en utredning för att överväga regler
            om obligatoriska moment med arbetsmiljökunskap inom utbildningssektorn
            och för företag som vill anställa. Detta bör riksdagen ställa
            sig bakom och ge regeringen till känna.
          </p>
          <head xml:id="i-X71gsaKxvxsRoksWVk8Jt3" type="h2">
            3.8 Åtgärder mot dödsolyckor och arbetsmiljöbrott
          </head>
          <p xml:id="i-4ai8gjbUqyVJfQCv8gALAG">
            Varje år sker ett stort antal arbetsolyckor på svensk arbetsmarknad.
            I en del fall är arbetsolyckorna så allvarliga att de leder till
            döden. I ett långt perspektiv har antalet arbetsolyckor med dödlig
            utgång minskat kraftigt, men fortfarande dör ungefär en person
            per vecka till följd av en olycka i arbetet. Under perioden 2011–2020
            dog drygt 400 personer i den svenska arbetskraften, och ytterligare
            90 personer som jobbade i Sverige men som inte ingick i den svenska
            arbetskraften och därmed inte finns med i statistiken, i arbetsolyckor.
            Flest dödsolyckor sker inom byggverksamhet, jord- och skogsbruk,
            tillverkningsindustri och transportverksamhet. Nio av tio som
            förolyckas på jobbet är män (Arbetsmiljöverket 2021. Arbetsolyckor
            med dödlig utgång – En jämförelse av antalet dödsolyckor i arbete
            under åren 2011–2020). Hittills i år har 33 personer förolyckats
            på jobbet, enligt Arbetsmiljöverkets statistik om dödsolyckor
            i arbetet.
          </p>
          <p xml:id="i-SBbcb5xL6JZofu5dZdxqh9">
            Vänsterpartiet ser mycket allvarligt på de många arbetsolyckor
            med dödlig utgång som varje år sker på svensk arbetsmarknad. Det
            kan aldrig accepteras att människor dör på jobbet. Varje dödsfall
            är en tragedi och ett misslyckande för arbetsgivaren och samhället.
            Att döden på jobbet inte uppmärksammas i samhällsdebatten på ett
            sätt som står i proportion till antalet drabbade är i sig en följd
            av att vi lever i ett klassamhälle. Företagens vinstjakt är ofta
            grunden till arbetsplatsolyckor med dödlig utgång. Jakten på vinst
            och höga överskott leder till en dålig arbetsmiljö, slarv med
            skyddsutrustning och undermåliga arbetsredskap. För att komma
            till rätta med arbetsplatsolyckor behövs ett samhälle där människors
            bästa prioriteras framför företagens vinster.
          </p>
          <p xml:id="i-FY5hEPKf717dAjfWWz5XPu">
            Vänsterpartiet ser även allvarligt på bristerna i det rättsliga
            efterspelet till de döds­olyckor som sker. Enligt en granskning
            som tidningen Dagens Arbete gjort tar det i genomsnitt 1 000 dagar
            innan åtal väcks. Därefter kan det dröja ytterligare ett år innan
            domen faller. Enbart 15 procent av dödsolyckorna leder till åtal
            (Dagens Arbete 2020-12-09). För att motverka dödsolyckorna, förbättra
            rättsväsendets arbete med arbetsmiljö­brott och stärka ansvarsutkrävandet
            krävs kraftfulla åtgärder.
          </p>
          <p xml:id="i-CBWrzH6NgcYcRo4rZbzU3n">
            Under 2019 togs flera steg i rätt riktning. Arbetsmarknadsministern
            träffade berörda myndigheter och representanter för arbetsmarknadens
            parter i några av de branscher som är värst drabbade av dödsolyckor.
            Vidare inledde de statsråd som har ansvar för frågor kopplade
            till de mest olycksdrabbade branscherna ett gemensamt arbete i
            syfte att bryta den negativa trenden med antalet dödsolyckor i
            arbetet. Regeringen gav dessutom Statskontoret i uppdrag att utvärdera
            den tidigare arbetsmiljöstrategin, och de uppdrag som regeringen
            gav i samband med strategin, i syfte att ta fram en ny strategi.
            Därutöver gavs Arbetsmiljöverket i uppdrag att analysera de dödsolyckor
            i arbetslivet som skedde under 2018 och det första halvåret 2019.
          </p>
          <p xml:id="i-M3sn15Ub3WdwjBG6hqAD1C">
            Våren 2020 överlämnade Statskontoret och Arbetsmiljöverket sina
            respektive rapporter till regeringen (Statskontoret rapport 2020:4
            och Arbetsmiljöverket 2020. Analys av dödsolyckor 2018 och första
            halvåret 2019). Rapporterna innehåller många bra rekommendationer
            och förslag. Våren 2021 presenterade regeringen en ny arbets­miljöstrategi
            för 2021–2025. I strategin framhåller regeringen att arbetet mot
            dödsolyckor i arbetslivet ska fortsätta med berörda myndigheter,
            representanter för arbetsmarknadens parter och andra organisationer
            i de branscher som är värst drabbade av dödsolyckor. Dessutom
            ska statsrådens gemensamma arbete mot dödsolyckor i arbetslivet
            fortsätta att utvecklas (skr. 2020/21:192 s. 20).
          </p>
          <p xml:id="i-DSHSjY7UnLJ1xJwLjEsE1y">
            Vänsterpartiet välkomnar de steg som tagits men konstaterar,
            i likhet med flera fackförbund, att det behövs ytterligare åtgärder
            för att vända den negativa utvecklingen. I det följande lägger
            vi fram ett antal konkreta förslag för att dels motverka arbetsolyckor
            som leder till dödsfall, dels förbättra rättsväsendets arbete
            med arbetsmiljöbrott och stärka ansvarsutkrävandet.
          </p>
          <head xml:id="i-EhjxUHxmBi7Jckym1hogXe" type="h3">
            3.8.1 Tillsätt en statlig kriskommission
          </head>
          <p xml:id="i-Q4LEb87HqVXW6Tq7AKQ4hp">
            Den nollvision mot dödsolyckor som riksdagen beslutat om kräver
            skarpare åtgärder än de som hittills vidtagits. År 2016 presenterade
            S-MP-regeringen en arbetsmiljöstrategi för det moderna arbetslivet
            2016–2020 (skr. 2015/16:80). Strategin är utformad kring tre prioriterade
            områden, varav ett är en nollvision i fråga om dödsolyckor och
            förebyggande av arbetsolyckor. Inom ramen för arbetet med nollvisionen
            har Arbetsmiljöverket fått ett antal uppdrag som myndigheten har
            genomfört och återrapporterat. I januari 2019 antog Arbetsmiljöverket
            en ny strategi för myndighetens nollvisionsarbete. Utöver döds­olyckor
            ska även dödsfall till följd av arbetssjukdomar omfattas av nollvisionen.
          </p>
          <p xml:id="i-WdVtr3V7aoLkRwMBAnp7fH">
            I regeringens nya arbetsmiljöstrategi för 2021–2025, som presenterades
            våren 2021, utvidgar regeringen sin nollvision mot dödsolyckor
            till att ingen ska behöva dö till följd av sitt arbete. Det handlar
            om en nollvision mot arbetsplatsolyckor som leder till död men
            också mot arbetsrelaterad dödlighet p.g.a. exempelvis längre sjukdom,
            cancer och suicid (skr. 2020/21:192 s. 20).
          </p>
          <p xml:id="i-KLJVhewS1XiKSxeymrZvKs">
            Vänsterpartiet välkomnar den förra regeringens utvidgade nollvision
            och kan konstatera att den nuvarande regeringen avser att arbeta
            vidare med denna. Vi menar dock att en så allvarlig fråga som
            att människor dör på jobbet kräver ytterligare åtgärder.
          </p>
          <p xml:id="i-AaQxw6z7VbmGJVuhjqr8xw">
            Vänsterpartiet menar att det bör tillsättas en statlig kriskommission
            som tar ett helhetsgrepp kring dödsolyckor i arbetslivet och föreslår
            konkreta åtgärder för att vända utvecklingen. I en sådan kommission
            bör företrädare för fack, arbetsgivare och berörda myndigheter
            ingå.
          </p>
          <p xml:id="i-71NUBkKP7ZA97AE7aKXDLj">
            Vad som ovan anförts om att tillsätta en statlig kriskommission
            mot dödsolyckor i arbetslivet bör riksdagen ställa sig bakom och
            ge regeringen till känna.
          </p>
          <head xml:id="i-JKpdY2nZ17Ty5nyDBjkkqs" type="h3">
            3.8.2 Inför ett utvidgat rådighetsansvar
          </head>
          <p xml:id="i-YT59CR81Tb6x1hBQvkyGVS">
            Många arbetsplatsolyckor med dödlig utgång sker på arbetsplatser
            där flera aktörer är inblandade. Arbetsmiljöverkets analys av
            dödsolyckor 2018–2019 visar att det företag som den omkomne tillhörde
            sällan hade s.k. rådighet över arbetsstället där dödsolyckan inträffade,
            utan utförde ofta ett tillfälligt arbete t.ex. som godsleverantör
            eller under­entreprenör. Otydlig ansvarsfördelning och bristfälliga
            gemensamma rutiner förekom generellt vid de analyserade dödsolyckorna.
            Arbetsmiljöverket föreslog därför en översyn över vilket ansvar
            beställaren kan ges för arbetsmiljön hos dem som ska utföra tjänsten
            (Arbetsmiljöverket 2020. Analys av dödsolyckor 2018 och första
            halvåret 2019).
          </p>
          <p xml:id="i-Vp1bEZvgdmEjbb6ySWDcRY">
            I juni 2021 tillsatte regeringen en utredning med uppdrag att
            bl.a. analysera förut­sättningarna för att utöka rådighetsansvaret
            i arbetsmiljölagen till att gälla i fler situationer och, om det
            bedömdes vara lämpligt, utarbeta nödvändiga författningsförslag
            (dir. 2021:44). I augusti 2022 presenterade utredningen sitt betänkande.
            I betänkandet föreslås ett utvidgat rådighetsansvar.
          </p>
          <p xml:id="i-M9ngdRhdja1eUhyKWEtumS">
            Utredningen föreslår två nya bestämmelser i arbetsmiljölagen,
            3 kap. 12 a och 12 b §§, med innebörden att den uppdragsgivare
            som anlitar exempelvis egenföretagare, frilansare, plattformsarbetare
            eller underentreprenörer i vissa fall får ett arbetsmiljö­ansvar
            för den anlitade arbetskraften i det aktuella arbetet. Digitala
            arbetsplattforms­företag ska, enligt utredningens förslag, i vissa
            fall anses vara uppdragsgivare. Det föreslagna arbetsmiljöansvaret
            inträder om uppdragsgivaren styr över arbetets utförande på ett
            sådant sätt att denne har ett huvudsakligt inflytande över arbetsmiljön.
            I ett sådant fall föreslår utredningen ett arbetsmiljöansvar för
            uppdragsgivaren som liknar arbets­givarens, vilket innefattar
            exempelvis att bedriva systematiskt arbetsmiljöarbete som även
            inkluderar uppdragstagare. Ansvaret är avsett att fungera på samma
            sätt som redan i dag gäller för den som hyr in arbetskraft. Utredningen
            föreslår ingen ändring i sak av 6 kap. 6 a § arbetsmiljölagen,
            utan bara en följdändring i den bestämmelsen med anledning av
            en ändrad paragrafbeteckning i fråga om inhyrarens ansvar (SOU
            2022:45, s. 14).
          </p>
          <p xml:id="i-M7epGqYkNA3cCtakhxfM9x">
            Utredningen föreslår också att Arbetsmiljöverkets möjlighet att
            besluta om de förelägganden och förbud som behövs i fråga om arbetsmiljö,
            som finns i 7 kap. 7 § arbetsmiljölagen, utvidgas till att kunna
            riktas även gentemot sådana uppdragsgivare som träffas av utredningens
            förslag. Vidare föreslår utredningen att regeringen ger Arbetsmiljöverket
            i uppdrag att, utifrån att vissa uppdragsgivare tillkommer som
            aktörer med skyddsansvar enligt arbetsmiljölagen, se över och
            bedöma i vilken utsträckning Arbetsmiljöverkets föreskrifter behöver
            ändras med anledning av utredningens förslag (SOU 2022:45, s.
            15).
          </p>
          <p xml:id="i-AL72i7bHxjRJ6BrJPGnCF1">
            Vänsterpartiet anser att utredningens förslag är bra. Ett utvidgat
            rådighetsansvar i enlighet med utredningens förslag bidrar till
            att tydliggöra uppdragsgivares ansvar för arbetsmiljön, vilket
            är avgörande för att förebygga såväl fysiska risker som risker
            i den organisatoriska och sociala arbetsmiljön. Därmed kan arbetsskador,
            ohälsa och döds­olyckor motverkas på ett mer effektivt sätt. Därtill
            torde ansvarsutkrävandet förenklas så att arbetsgivare kan ställas
            till svars vid arbetsmiljöbrott.
          </p>
          <p xml:id="i-VezEfTcjR6gDduUsUPqcuu">
            Det bör införas ett utvidgat rådighetsansvar i enlighet med förslagen
            i SOU 2022:45. Detta bör riksdagen ställa sig bakom och ge regeringen
            till känna.
          </p>
          <head xml:id="i-PU2PA6x9NjB69Q21CQJSPQ" type="h3">
            3.8.3 Skärpta straff och sanktioner för arbetsmiljöbrott
          </head>
          <p xml:id="i-FRxwEPMqFiS15HTdXNHMCq">
            I juni 2013 beslutade riksdagen om stora förändringar i sanktionssystemet
            i arbetsmiljö- och arbetstidslagarna. Förändringarna innebar att
            straffsanktioner i de allra flesta fall ersattes med sanktionsavgifter.
            Vänsterpartiet kan, i likhet med flera fackförbund, konstatera
            att lagstiftningen om arbetsmiljöbrott är otillräcklig. Det märks
            tydligt när åklagare ofta väljer att inte väcka åtal eftersom
            ansvarsfrågan inte kan utredas straff­rättsligt. Att brister i
            arbetsmiljö som orsakar dödsfall och allvarliga skador inte straffas
            är fullständigt oacceptabelt. Vänsterpartiet anser att straffsanktionen
            borde ha behållits när det handlar om människors liv och hälsa.
            Vi anser även att den högsta nivån på sanktionsavgifterna bör
            höjas. Arbetsgivare som missköter sitt arbetsmiljöansvar ska ställas
            till svars och straffas.
          </p>
          <p xml:id="i-3jEye4ALgzgL2aARuwzo4N">
            I september 2019 överlämnade S-MP-regeringen en proposition till
            riksdagen om skärpta straffrättsliga sanktioner mot företag. I
            propositionen föreslogs bl.a. höjda böter vid arbetsmiljöbrott.
            Böternas storlek ska, enligt propositionen, kopplas till företagets
            omsättning (prop. 2018/19:164). Propositionen bifölls av riksdagen
            och lagändringarna trädde i kraft den 1 januari 2020. Vänsterpartiet
            välkomnar detta men anser att det krävs ytterligare åtgärder.
          </p>
          <p xml:id="i-AjGv99yoWDcfJCDNi4WbTC">
            Regeringen bör återkomma med förslag om straffansvar för fler
            arbetsmiljöbrott. Detta bör riksdagen ställa sig bakom och ge
            regeringen till känna.
          </p>
          <head xml:id="i-C5GJA6S3a7wU6PgeYL8nrn" type="h3">
            3.8.4 Översyn av lagstiftningen kring företagsbot
          </head>
          <p xml:id="i-K65PSjqh32JTawvTZMc9F6">
            Antalet utdömda företagsböter har ökat kraftigt de senaste åren,
            om än från låga nivåer. Genomsnittsnivån är dock i det närmaste
            konstant. Trots att lagstiftningen kring före­tagsbot skärptes
            den 1 januari 2020, och ansvariga ministrar utlovade högre böter
            för arbetsmiljöbrott, så är snittnivån oförändrad. Tidningen Dagens
            Arbetsmiljö har granskat samtliga domar avseende arbetsmiljöbrott
            och vållande till annans död under perioden 2019–2021. Granskningen
            visar att snittbeloppet för företagsbot är helt intakt (280 000
            kr) trots lagändringen. Granskningen visar även att företag som
            döms för upprepade arbetsmiljöbrott inte straffas hårdare trots
            att lagstiftningen tydligt före­skriver att företag som tidigare
            har ålagts företagsbot ska betala ett högre belopp (prop. 2018/19:164
            s. 29 f.). Granskningen visar dessutom att böterna ibland jämkas,
            dvs. att företaget får rabatt på straffet (Dagens Arbetsmiljö
            nr 3 2022).
          </p>
          <p xml:id="i-2e9c4Noy5hvepYmVtVHWjF">
            Vänsterpartiet ser allvarligt på de uppgifter som framkommer
            i Dagens Arbetsmiljös granskning. Det är uppenbart att de skärpta
            straffrättsliga sanktioner mot företag som infördes den 1 januari
            2020 inte har fått avsedd effekt. Reglerna skärptes men i praktiken
            hände ingenting: bötesnivåerna är på samma nivå som tidigare,
            företag som begår upprepade arbetsmiljöbrott döms inte hårdare
            och företag kan t.o.m. få rabatt på böterna. Det kan inte ha varit
            avsikten med lagändringarna. Vänsterpartiet anser därför att det
            bör göras en översyn av de lagändringar som trädde i kraft den
            1 januari 2020 i syfte att förbättra tillämpningen och skärpa
            straffen för arbetsmiljöbrott.
          </p>
          <p xml:id="i-PNbhGUJwHKFv2bq5x7X9jY">
            Det bör göras en översyn av lagstiftningen kring företagsbot
            i syfte att förbättra tillämpningen och skärpa straffen för arbetsmiljöbrott.
            Detta bör riksdagen ställa sig bakom och ge regeringen till känna.
          </p>
          <p xml:id="i-BC1zZPbZw7CWTNLQbhgddB">
            Ett specifikt problem som framkommer i Dagens Arbetsmiljös granskning
            är det faktum att Åklagarmyndigheten saknar ett register över
            företag som bötfällts tidigare. Åklagarmyndigheten saknar även
            rutiner för att upptäcka företag som begår upprepade arbetsmiljöbrott
            (Dagens Arbetsmiljö nr 3 2022). Rimligen borde Åklagarmyndigheten
            ha ett samlat register över företag som dömts för upprepade arbetsmiljöbrott
            så att åklagare, oberoende av varandra, kan se om ett företag
            har bötfällts tidigare – och därmed ska tilldömas ett högre bötesbelopp.
            Det torde även vara rimligt att Åklagar­myndigheten tar fram rutiner
            för att hitta företag som återkommer i arbetsmiljöbrotts­sammanhang.
            Det skulle, sammantaget, ge Åklagarmyndigheten bättre verktyg
            för att utreda och lagföra företag som begår upprepade arbetsmiljöbrott.
          </p>
          <p xml:id="i-4MSqrNWWUJvkTiNhUtuDYD">
            Regeringen bör ge Åklagarmyndigheten i uppdrag att dels inrätta
            ett register över företag som dömts för upprepade arbetsmiljöbrott,
            dels ta fram rutiner för att upptäcka sådana företag. Detta bör
            riksdagen ställa sig bakom och ge regeringen till känna.
          </p>
          <head xml:id="i-NnVryCc5QHffwauak9yMhr" type="h3">
            3.8.5 Stärk rättsväsendets arbete med arbetsmiljöbrott
          </head>
          <p xml:id="i-56RvC4LXXMSk94PeZhoBhc">
            Få av de arbetsplatsolyckor med dödlig utgång som inträffat de
            senaste åren har prövats i domstol. I de flesta fall har inledda
            förundersökningar lagts ned utan åtal. En huvud­orsak till detta
            är resursbrist och bristande specialkompetens inom rättsväsendet.
            Få utredare och åklagare arbetar specifikt med arbetsmiljöbrott.
            För Vänsterpartiet är det en oacceptabel situation. Arbetsgivare
            som vållar en arbetstagares död ska ställas till svars. Det kräver
            en förstärkning av rättsväsendets arbete med arbetsmiljöbrott.
          </p>
          <p xml:id="i-8NxPQYH7YQTWAX28xeZufH">
            För att förbättra möjligheten för polis och åklagare att utreda
            arbetsmiljöbrott bör de tilldelas mer resurser för detta ändamål.
            Det bör även anställas fler poliser, utredare och åklagare som
            arbetar specifikt med arbetsmiljöbrott.
          </p>
          <p xml:id="i-EgLEdHBrsQH5mhHpRrkxwu">
            Vad som ovan anförts om att stärka rättsväsendets arbete med
            arbetsmiljöbrott bör riksdagen ställa sig bakom och ge regeringen
            till känna.
          </p>
          <head xml:id="i-SjkwzoY6q9VFo8hd9e1GQD" type="h3">
            3.8.6 Inför en arbetsmiljöbalk
          </head>
          <p xml:id="i-8rXdzWeLS9fojT3vXhjzL6">
            Ytterligare en orsak till att relativt få dödsolyckor leder till
            åtal är den utspridda lag­stiftningen, vilket försvårar utredningsarbetet.
            Straffbestämmelser finns i tredje kapitlet brottsbalken, samma
            kapitel som mord. För att veta vad som utgör ett brott måste man
            dock samtidigt läsa i dels arbetsmiljölagen, dels Arbetsmiljöverkets
            författningssamling (AFS). Sammantaget bidrar den utspridda lagstiftningen
            till att utredandet av arbets­miljöbrott försvåras och relativt
            få åtal väcks.
          </p>
          <p xml:id="i-6tD5Fru2RU6DcoUhHo68rC">
            I Sverige tar det i genomsnitt 19 månader att utreda en arbetsplatsolycka
            med dödlig utgång. I Norge är den genomsnittliga handläggningstiden
            omkring hälften så lång. Dessutom är rättsläget betydligt tydligare
            än i Sverige. Det beror på flera faktorer. För det första är den
            norska lagstiftningen mer enhetlig än den svenska. I Norge finns
            sedan 2005 en egen arbetsmiljöbalk, vilket underlättar utredningsarbetet.
            För det andra finns det ett strängare personligt ansvar för arbetsgivare.
            Arbetsgivaren kan straffas personligen om den varit oaktsam enligt
            sina skyldigheter. Det gör det enklare att ställa arbetsgivare
            till svars efter arbetsplatsolyckor med dödlig utgång. Detta har
            bl.a. resulterat i ett antal viktiga principiella domar som klargör
            rättsläget. Sammantaget ger norsk lagstiftning och rättspraxis
            bättre arbetsredskap för polis och åklagare när de ska utreda
            allvarliga arbetsmiljöbrott och ställa arbetsgivare till svars
            (Dagens Arbete 2021-02-04). Vänsterpartiet anser att Sverige bör
            ta intryck av norsk lagstiftning och rätts­praxis i syfte att
            bl.a. korta utredningstiderna vid arbetsmiljöbrott.
          </p>
          <p xml:id="i-FHWnSx4mw4ARtwtPEaSHjq">
            I syfte att åstadkomma en mer enhetlig lagstiftning för arbetsmiljön
            och underlätta utredandet av arbetsmiljöbrott bör det införas
            en arbetsmiljöbalk. Paralleller kan dras till miljölagstiftningen
            och den miljöbalk som infördes 1998, då flera olika lagar fördes
            in i en balk med fokus på den yttre miljön. Enligt åklagare har
            det underlättat utredandet av miljöbrott avsevärt. För att åstadkomma
            en liknande utveckling vad gäller arbetsmiljö­brott bör det införas
            en arbetsmiljöbalk.
          </p>
          <p xml:id="i-6nUKibat196uQMfQf4NGvX">
            Det bör införas en arbetsmiljöbalk i syfte att åstadkomma en
            mer enhetlig lag­stiftning för arbetsmiljön och underlätta utredandet
            av arbetsmiljöbrott. Detta bör riksdagen ställa sig bakom och
            ge regeringen till känna.
          </p>
          <head xml:id="i-9Lsp4Z5RzWrSdjxcQd2KBj" type="h3">
            3.8.7 Inför ett striktare arbetsmiljöansvar
          </head>
          <p xml:id="i-GSWYfkYLWNzycuht2yV43t">
            Dagens arbetsplatser ser inte ut som de en gång gjorde när lagarna
            skrevs. En rad olika arbetsgivare är inblandade i minsta lilla
            projekt. Det är i dag lätt för en byggherre, en generalentreprenör
            eller ett storföretag att inte behöva ta ansvar för vad under­entreprenörer
            och andra företag gör och inte gör på en arbetsplats. Effekterna
            av de otydliga ansvarsförhållandena har visat sig vid flera tillfällen.
            Företag har gått fria efter arbetsplatsolyckor med dödlig utgång.
            Ingen har kunnat ställas till svars.
          </p>
          <p xml:id="i-GHAKU63bbRmQBbDzsY1WLi">
            Ett mer generellt ansvar för hela arbetsmiljön för en byggherre,
            eller för den som har full rådighet över t.ex. en fabrik eller
            ett visst område, skulle ställa högre krav och minska möjligheterna
            att komma ifrån eget ansvar. Enligt miljöåklagare Christer B.
            Jarlås bör man överväga att införa ett striktare arbetsmiljöansvar
            för den som ytterst tjänar pengar på det arbete som utförs. Ett
            sådant ansvar medför, enligt Jarlås, mer krav och kontroll av
            säkerheten på våra arbetsplatser och leder till ökad säkerhet
            för arbetstagarna (Dagens Arbete 2021-01-18, Arbetarskydd 2021-08-25).
            Vänsterpartiet anser att det är ett bra förslag.
          </p>
          <p xml:id="i-FZLTbdFQCs5NNwkiThLapE">
            Arbetsmiljöansvaret bör förtydligas så att det tydligt framgår
            att den arbetsgivare som har huvudansvar för en arbetsplats också
            har ansvar för arbetsmiljön för samtliga arbetstagare som arbetar
            där – oavsett arbetsgivare. Detta bör riksdagen ställa sig bakom
            och ge regeringen till känna.
          </p>
          <head xml:id="i-84i39BeumYnPWHJE4ipYif" type="h3">
            3.8.8 Straffsanktioner när skyddsombud utestängs
          </head>
          <p xml:id="i-M71TiPq9B6zaZTdjtB1UnS">
            Av 6 kap. 4 § framgår att skyddsombud ska delta vid planering
            av nya eller ändrade lokaler, anordningar, arbetsprocesser, arbetsmetoder
            och arbetsorganisation liksom vid planering av användning av ämnen
            som kan medföra ohälsa eller olycksfall. Skydds­ombud ska vidare
            delta vid upprättande av handlingsplaner enligt 3 kap. 2 a §.
            Enligt flera fackförbund, däribland Byggnads, efterlevs inte lagen
            i tillräckligt hög utsträck­ning. Många skyddsombud vittnar om
            att de utestängs från planering och risk­bedömningar. Därmed riskerar
            allvarliga brister i arbetsmiljön att inte uppmärksammas och åtgärdas.
            Det ökar risken för tillbud och olyckor, i värsta fall med dödlig
            utgång.
          </p>
          <p xml:id="i-Dx7B3uXumwMhYzq6dqZo6w">
            Vänsterpartiet ser mycket allvarligt på att skyddsombud hindras
            från att utföra sitt uppdrag. För att komma till rätta med problemet
            har Byggnads föreslagit att Arbets­miljöverket ska kunna utdöma
            straffsanktioner om skyddsombud inte tillåts att vara med vid
            riskbedömningar på det sätt som lagen föreskriver. Rätten till
            eventuellt skadestånd till den fackliga organisationen ska kvarstå.
            Vänsterpartiet anser att det är ett bra för­slag.
          </p>
          <p xml:id="i-2zVo5iwLoC5JdztTRqs8Mt">
            Arbetsmiljöverket ska kunna utdöma straffsanktioner mot arbetsgivare
            om skydds­ombud inte tillåts att vara med i riskbedömningar enligt
            6 kap. arbetsmiljölagen. Detta bör riksdagen ställa sig bakom
            och ge regeringen till känna.
          </p>
          <head xml:id="i-EDjHv9kApB4t3FCr6sDYm9" type="h2">
            3.9 Arbetsmiljöverkets förslag till en ny regelstruktur
          </head>
          <p xml:id="i-J8ysyqmW7dX5NVPHg9BfgR">
            Arbetsmiljöverkets föreskrifter har en viktig funktion på arbetsmarknaden.
            Före­skrifterna, som tolkar och konkretiserar arbetsmiljölagen,
            används av parterna på arbetsmarknaden för att diskutera och hitta
            lösningar på arbetsmiljöproblem på arbetsplatserna. För att det
            lokala arbetsmiljöarbetet ska fungera behöver regelverket vara
            tydligt, lättillgängligt och enhetligt. Regelverket bör även vara
            väl förankrat hos arbetsmarknadens parter. Arbetsmiljöverkets
            förslag till en ny regelstruktur uppfyller inget av dessa kriterier.
          </p>
          <p xml:id="i-GwbtwSotx2YcxRJsgTbo3s">
            Sedan 2016 har Arbetsmiljöverket arbetat med att förändra myndighetens
            före­skrifter och allmänna råd. Syftet med arbetet är, enligt
            Arbetsmiljöverket, att ge myndighetens målgrupper bättre förutsättningar
            att skapa en säker och hälsosam arbetsmiljö. Målet med den nya
            strukturen är att det ska bli lättare att överblicka, hitta och
            förstå reglerna.
          </p>
          <p xml:id="i-EuT3ftbmABtHyW1Gtae5Yg">
            Ett förslag till en ny regelstruktur, indelad i tre delar där
            de nuvarande 67 före­skrifterna sorterats in i 14 föreskriftshäften,
            var ute på remiss 2020. I en gemensam skrivelse till Arbetsmiljöverket
            riktade arbetsmarknadens parter skarp kritik mot såväl arbetsprocessen
            med den nya strukturen som själva förslaget. Arbetsprocessen beskrevs
            som orimligt tidskrävande, och förslaget kritiserades för att
            vara otydligt och svårläst.
          </p>
          <p xml:id="i-Be1A7spMzCiJX15k6nf8Fe">
            Under 2021 höll Arbetsmiljöverket flera samråd med arbetsmarknadens
            centrala parter om remissynpunkterna. Samråden behandlade både
            övergripande remissyn­punkter och förslag till ändringar som Arbetsmiljöverket
            gjort i olika föreskrifter utifrån synpunkter som kommit in. I
            februari 2022 skickade Arbetsmiljöverket ut ett nytt förslag till
            regelstruktur på remiss till arbetsmarknadens centrala parter.
            Av remissvaren framgår att de fackliga centralorganisationerna
            alltjämt är starkt kritiska till Arbets­miljöverkets förslag.
          </p>
          <p xml:id="i-K2kL4Nj5mozF7iHuQcf549">
            Enligt LO har förslaget ”ännu inte uppnått önskvärd nivå av ändamålsenlighet
            och en begriplig tillämpning för lokala parters handlanden utifrån
            arbetsmiljölagens intentioner”. Enligt TCO har ”regelverket blivit
            mer otydligt genom att många preciseringar strukits i föreskrifternas
            rekommendationer (allmänna råd)”. Enligt Saco har de allmänna
            råden beskurits kraftigt och vissa av föreskrifterna snarare blivit
            vagare och otydligare. Saco menar att detta medför en uppenbar
            risk för tillämpnings­svårigheter och därmed att arbetsmiljön
            försämras. LO, TCO och Saco avstyrker därför myndighetens förslag.
          </p>
          <p xml:id="i-5aaS8CphxAMYicXvCFUCRs">
            Trots att Arbetsmiljöverkets förslag till en ny regelstruktur
            saknar stöd hos de fackliga centralorganisationerna avser myndigheten
            att gå vidare med förslaget. I september 2023 väntas Arbetsmiljöverkets
            avgående generaldirektör fatta beslut om den nya regelstrukturen.
            Därefter följer ett års implementeringstid. Reglerna väntas träda
            i kraft i början av hösten 2024.
          </p>
          <p xml:id="i-CvDB38x3v8RPJ6iyYTPgPZ">
            Vänsterpartiet är starkt kritiskt till att Arbetsmiljöverket
            inte tagit hänsyn till arbetstagarsidans synpunkter. Arbetsmiljölagen
            med dess föreskrifter är en skyddslag­stiftning, med syfte just
            att skydda de anställda. Att försvaga arbetstagarnas medverkan
            och skyddsombudens samverkan i arbetsmiljöarbetet är en oacceptabel
            utveckling. Att det nya regelverket dessutom är mer otydligt och
            svårläst än det befintliga regelverket gör inte saken bättre.
            Vi delar fackens farhågor och anser att Arbetsmiljöverket bör
            hörsamma parternas synpunkter i den fortsatta processen.
          </p>
          <p xml:id="i-KpQztZUKYz4a2vH34mrxVn">
            Regeringen bör verka för att Arbetsmiljöverket, i den fortsatta
            processen med myndighetens förslag till en ny regelstruktur, ska
            ta hänsyn till parternas synpunkter. Detta bör riksdagen ställa
            sig bakom och ge regeringen till känna.
          </p>
          <head xml:id="i-43PxSgWvqnfPWpHs4UfcKb" type="h1">
            4 Bättre arbetstider för ett mänskligare arbetsliv
          </head>
          <p xml:id="i-4qkaghh2eXLKiDryMeY3NV">
            Full sysselsättning är ett centralt mål för Vänsterpartiets ekonomiska
            politik. Men det räcker inte att alla som vill och kan arbeta
            har möjlighet till det. Goda arbetsvillkor är ett minst lika viktigt
            mål för vår politik. I praktiken går dessa strävanden hand i hand.
            En ekonomisk politik för full sysselsättning gör det också lättare
            att arbeta politiskt och fackligt för bättre arbetsvillkor.
          </p>
          <p xml:id="i-XfBrpVTGnKBtAudkeWTq2C">
            Dagens arbetsliv präglas för många människor av en ökad intensitet,
            stress och ett högt tempo. De senaste decennierna har arbetsplatserna
            slimmats och effektiviserats i stor utsträckning. De som har jobb
            har ofta svårt att kombinera förvärvsarbete med föräldraskap,
            familj och fritid – tiden räcker inte till. Många arbetstagare
            tvingas dessutom att arbeta övertid. Samtidigt går hundratusentals
            människor arbetslösa eller arbetar ofrivillig deltid. Så ska det
            inte behöva vara.
          </p>
          <p xml:id="i-Rw6Wp7B2FTpNhRYJxJyteu">
            Vänsterpartiet ser det som viktigt och naturligt att steg tas
            mot en organiserad och bred sänkning av förvärvsarbetstiden generellt.
            Detta är en stor samhällsförändring och maktförskjutning, som
            behöver pressas fram på olika fronter. I den här motionen presenterar
            vi förslag som rör konkreta delar av dagens arbetstidsreglering.
          </p>
          <p xml:id="i-Vj7aNjKcY16ms9zBKHtEVo">
            Det måste vara möjligt för både kvinnor och män, i arbetaryrken
            och i tjänstemanna­yrken, att kombinera heltidsarbete med föräldraskap,
            familj och fritid utan att slita ut sig. Heltid ska vara norm
            och avtalade avsteg ska kunna motiveras. Det behövs ett mänskligt
            och rättvist samhälle där människor har reella möjligheter att
            utvecklas och leva berikande liv. Det behövs ett mänskligare arbetsliv
            med plats för fler, där människor inte slits ut i förtid utan
            orkar jobba till pensionsåldern. Ett ökat inflytande för arbetstagarna
            vad gäller arbetstidens förläggning och omfattning är därför av
            central betydelse för att åstadkomma goda arbetsvillkor, en bra
            arbetsmiljö och ett mer hållbart arbetsliv. I det följande lyfter
            vi fram ett antal förslag för bättre arbetstider som kan bidra
            till ett mänskligare arbetsliv.
          </p>
          <head xml:id="i-QfsDucTwE4gQK2MLPAWz1N" type="h2">
            4.1 Begränsa delade turer
          </head>
          <p xml:id="i-RUtLasUnmCp6MuC1M73ijj">
            Delade turer är en arbetsform som innebär att arbetsdagen delas
            upp i två eller flera arbetspass med flera timmars uppehåll mellan
            passen. Varje enskilt arbetspass under arbetsdagen kan vara kort,
            men tillsammans med den tid som uppehållet varar mellan passen
            blir den faktiska arbetsdagen ofta mycket lång. Det är inte ovanligt
            att den sammanlagda tiden, inklusive obetalt uppehåll, omfattar
            över 13 timmar.
          </p>
          <p xml:id="i-AD9hXu5yLA1957ooVryTJW">
            Delade turer är särskilt vanligt inom Kommunals branschområden.
            Där har de delade turerna ökat och de är särskilt vanliga inom
            äldreomsorg och trafik. Drygt 100 000 av Kommunals medlemmar har
            delade turer. För dessa är uppehållet mellan passen i genomsnitt
            fyra timmar. Vanligast är delade turer under helger, men en tredjedel
            har delade turer både vardagar och helger. Endast en av fem får
            någon ekonomisk ersättning för uppehållet mellan passen. De medlemmar
            som har delade turer upplever överlag detta som negativt. Fyra
            av tio med delade turer hävdar att de lider av daglig trötthet
            och stress. De vanligaste orsakerna till att de anställda accepterat
            delade turer är att det har gett en möjlighet att få behålla jobbet,
            det har skapat färre helgpass, de har fått möjlighet att arbeta
            heltid eller för att de har bytt arbetsgivare (Kommunal 2013.
            Delade turer i välfärdssektorn och Kommunal 2020. Rätt arbetstid
            – Kommunals arbetstidsstrategi).
          </p>
          <p xml:id="i-FST7ETKksoXHFTzXjnZ3ZC">
            Delade turer har negativa konsekvenser för den enskildes hälsa
            och familjeliv. Flera studier visar att arbetstagare med delade
            turer har mer besvär än andra vad gäller hälsa, sömn och balans
            mellan arbete och fritid (Fastighetsfolket 2018-07-02). Enligt
            en rapport från Stressforskningsinstitutet är delade turer ett
            av de mest allvarliga arbets­tidsrelaterade problemen. Enligt
            rapportförfattarna bör delade turer undvikas (Stressforskningsinstitutet
            2012. Rapport nr 324).
          </p>
          <p xml:id="i-VdKZsiaAuFPxJ99mo48i4Q">
            Kommunal har försökt att begränsa de delade turerna via avtal
            med motparten Sveriges Kommuner och Regioner (SKR). Enligt avtalet
            ska fack och arbetsgivare lokalt sträva efter att minska antalet
            delade turer. Det saknas statistik över om det skett en minskning,
            men flera kommuner har tagit policybeslut med förbud mot delade
            turer. På lokal nivå har Kommunal tecknat avtal som ger lönekompensation
            för delade turer (Arbetet 2017-01-30).
          </p>
          <p xml:id="i-KKNXsdYTHuazigbySEbe9a">
            Problemet med delade turer har bl.a. lyfts fram av Undersköterskeupproret,
            ett nätverk som bl.a. kräver bättre arbetsvillkor för undersköterskor
            inom äldreomsorgen. Ett av nätverkets huvudkrav är att delade
            turer ska avskaffas i syfte att få mer tid för återhämtning (Arbetet
            2019-08-28). Delade turer lyfts även fram som ett problem i betänkandet
            av utredningen Nationell samordnare för kompetensförsörjning inom
            vård och omsorg om äldre. Utredningen konstaterar att delade turer
            utgör ett hinder för återhämtning. Utredningen rekommenderar därför
            att delade turer tas bort och ersätts med sammanhållen arbetstid
            (SOU 2021:52, s. 22).
          </p>
          <p xml:id="i-EqPaR4E37NJ2ZQorkfvZ5W">
            Det är inte rimligt att arbetstagare tvingas att betala med sin
            hälsa och fritid för att tillgodose arbetsgivares behov av flexibilitet
            och precisionsbemanning, så som sker vid delade turer. De försök
            som berörda fackförbund har gjort för att begränsa delade turer
            genom avtal har varit bra men det behövs även stöd i lagstiftningen,
            exempelvis genom någon typ av förbud, som kan utgöra grund för
            förhandlingar och avsteg i kollektiv­avtal.
          </p>
          <p xml:id="i-UqX6nfAPiwTQz7gsrvEABA">
            Delade turer bör begränsas genom dispositiv lagstiftning. Detta
            bör riksdagen ställa sig bakom och ge regeringen till känna.
          </p>
          <head xml:id="i-6TNc2zanhW7bjfVYnE8yNT" type="h2">
            4.2 Bättre och enklare regler om dygnsvila
          </head>
          <p xml:id="i-UYtQPpeMXmguxLDpxcEVba">
            Människan är inte anpassad för att vara vaken och arbeta på nätterna.
            Arbetstidslagen innehåller ett förbud mot nattarbete. Om de avtalsslutande
            parterna inte kommer överens om en annan förläggning av arbetstiderna
            är det lagen som gäller. Det ger arbetstagarna ett visst inflytande
            över arbetstidens förläggning. Vill arbetsgivaren förlägga arbetstiden
            på natten eller variera veckoarbetstiden måste denne förhandla
            och träffa överenskommelse om detta med den fackliga organisationen.
            Så sker också i stor utsträckning. Arbetsgivarna köper ökad flexibilitet
            och bättre avkastning på sina investeringar genom att erbjuda
            kortare arbetstid och/eller ekonomisk ersättning. Natt- och skiftarbete
            sliter dock hårt på människor. Det är därför viktigt med en tydlig
            skyddslagstiftning för personer som arbetar på obekväma och med
            oregelbundna arbetstider.
          </p>
          <p xml:id="i-Lm7dVyPMr2ssMaGMfbr9yd">
            Enligt 13 § arbetstidslagen ska alla arbetstagare ha minst elva
            timmars samman­hängande ledighet under varje period om tjugofyra
            timmar (dygnsvila). I den dygnsvila som alla arbetstagare har
            rätt till ska tiden mellan midnatt och kl. 5 ingå. I 13 a § samma
            lag anges att med natt avses perioden mellan kl. 22 och kl. 6.
            Forskningen har visat att människokroppen på nätter är känsligare
            för störningar och att långa perioder av natt­arbete kan vara
            hälsovådligt för arbetstagare och äventyra säkerheten på arbetsplatsen.
          </p>
          <p xml:id="i-SaTuBZAEPyb979o1ztnCBW">
            Mot bakgrund av det slitage på människor som det innebär att
            arbeta natt och att det är ologiskt och onödigt med två olika
            definitioner av natt i samma lag anser vi att lagen bör förbättras
            och förenklas.
          </p>
          <p xml:id="i-NLMACH3ZHbhH5EvUGz3C8r">
            Arbetstidslagens 13 § bör ändras så att perioden som ska ingå
            i dygnsvilan blir densamma som i definitionen av natt i 13 a §,
            dvs. perioden mellan kl. 22 och kl. 6. Detta bör riksdagen ställa
            sig bakom och ge regeringen till känna.
          </p>
          <head xml:id="i-28zV3u2dQ9md2xPpGy29Yu" type="h2">
            4.3 Jourtid
          </head>
          <p xml:id="i-7txB9iZfVk4C6WPBFmMg6d">
            Med arbetstid menas enligt arbetstidslagen (1982:673) att arbetstagaren
            står till arbetsgivarens förfogande på arbetsstället och utför
            arbete eller är beredd att börja arbeta om det behövs. Arbetstid
            kan vara ordinarie arbetstid, jourtid, övertid eller mertid. Utmärkande
            för den ordinarie arbetstiden och jourtiden är att den är planerad,
            t.ex. genom att ett arbetstidsschema görs upp. Övertiden och mertiden
            får däremot användas bara när arbetstiden behöver ökas tillfälligt.
            Jourtiden skiljer sig från den ordinarie arbetstiden genom att
            arbetstagaren inte utför något planerat arbete utan bara finns
            tillgänglig på arbetsstället.
          </p>
          <p xml:id="i-A4rxL4YvtFTFhdtAUqUHyB">
            Enligt 6 § arbetstidslagen gäller följande beträffande jourtid:
            ”Om det på grund av verksamhetens natur är nödvändigt att en arbetstagare
            står till arbetsgivarens förfogande på arbetsstället för att vid
            behov utföra arbete, får jourtid tas ut med högst 48 timmar per
            arbetstagare under en tid av fyra veckor eller 50 timmar under
            en kalendermånad. Som jourtid anses inte tid då arbetstagaren
            utför arbete för arbetsgivarens räkning.” Med jourtid menas enligt
            lagen att arbetstagaren befinner sig på arbetsplatsen, beredd
            att börja arbeta om det behövs. Det är alltså ett slags väntetid
            som får tas ut utöver den ordinarie arbetstiden. Jourtiden får
            inte utnyttjas för en mer generell ökning av arbets­insatsen.
            Jourtid får bara förekomma i sådana verksamheter där det måste
            finnas personal tillgänglig om det inträffar något oförutsett,
            utan att det därmed är fråga om övertidsarbete. Som exempel kan
            nämnas sjukvården, socialvården och kriminalvården.
          </p>
          <p xml:id="i-5XgbgZE5XfLdNyaHSqCenD">
            Enligt arbetstidslagens definition av jourtid äger således arbetsgivaren
            din tid, men du utför inte ett arbete. Därmed behöver jourtiden
            inte heller lönesättas som arbete, utan i stället utgår ersättning
            som kan variera beroende på gällande kollektivavtal, s.k. jourersättning.
          </p>
          <p xml:id="i-J5o3EhwCWrDEM61xULFfY8">
            Ett exempel på jourtid är s.k. sovande jour, vilket innebär att
            arbetstagaren ska befinna sig på sin arbetsplats sovande för att
            om behov uppstår vara tillgänglig för verksamheten. Detta är vanligt
            förekommande bland arbetstagare som arbetar inom LSS-området,
            exempelvis på service- och gruppboenden eller som personliga assistenter.
          </p>
          <p xml:id="i-WuHda4MhtMoVTTmeKi6qRe">
            Den tid som arbetstagaren har jour ingår således inte i arbetstiden
            utan är förlagd utanför tjänstgöringstid och tjänstgöringsgrad.
            Arbetstidslagen beräknar dock jour som arbetstid, vilket innebär
            att möjligheten för dessa arbetsgrupper att arbeta heltid sänks
            beroende på hur många timmar jour de anställda har på sitt schema.
            Om en anställd har ett heltidsmått om 40 timmar per vecka och
            har 8 timmar jourtid per vecka, så innebär det att den anställde
            enligt nuvarande regelverk aldrig kan uppnå en högre tjänstgörings­grad
            än 80 procent. Den anställdes jourtid ”äter” därmed upp den ordinarie
            arbetstiden och förbrukar således den anställdes möjlighet att
            arbeta mer tid. Eftersom det är vanligt med fler än ett sovande
            jourpass i veckan utslaget under en längre schemaperiod kan den
            maximalt möjliga tjänstgöringsgraden bli ännu lägre. Det blir
            således svårt för de berörda arbetstagarna att kunna arbeta heltid.
          </p>
          <p xml:id="i-G6a1MGdtHeqMVxajbGBSbk">
            När det gäller personlig assistans kompliceras förhållandena
            ytterligare då det är Försäkringskassan som beslutar hur stor
            del jourtid som ingår i arbetet. Försäkrings­kassans ersättningsmodell
            baseras även på normen att sovande jour inte är betald arbetstid
            och ger därmed inte full ersättning för dessa timmar. Eftersom
            ersättnings­systemet är uppbyggt kring dessa villkor kan detta
            svårligen lösas i förhandlingar mellan arbetsmarknadens parter.
            Det krävs därför en ändring av arbetstidslagen.
          </p>
          <p xml:id="i-DxJRGRmAn75RFyQtmpMfPs">
            Konsekvenserna av nuvarande lagstiftning är dels att arbetstagarna
            inte får lön för jourtiden utan endast jourersättning (vilken
            kan variera beroende på kollektivavtal), dels att arbetstagarna
            har svårt att arbeta heltid eftersom jourtid förläggs utanför
            ordinarie tjänstgöringstid. Sammantaget påverkas arbetstagarnas
            inkomst och framtida pension negativt. De som drabbas är främst
            kvinnodominerade yrkesgrupper inom välfärds­sektorn där sovande
            jour är vanligt förekommande, yrkesgrupper som redan i utgångs­läget
            har låga löner.
          </p>
          <p xml:id="i-DUCBGeh1BeHubd18z7dj8K">
            Kommunal, som organiserar stora delar av de yrkesgrupper som
            drabbas av nu­varande regelverk, har tidigare drivit krav på att
            all tid på jobbet ska räknas som arbets­tid och att lön ska utgå
            för jourtid. Arbetsgivarna har dock inte tillmötesgått detta krav.
            I stället har Kommunal fått igenom bättre jourersättning. Grundproblemet
            kvarstår således.
          </p>
          <p xml:id="i-AA4fTU72xqE9Mnyk9zbKWo">
            Vänsterpartiet anser att det krävs en förändring av arbetstidslagen
            för att komma till rätta med de problem som lyfts fram här. Genom
            en förändring av arbetstidslagen skulle de kvinnodominerade yrkesgrupper
            som drabbas av nuvarande regelverk dels ges möjlighet att arbeta
            heltid, dels få lön för all den tid då de står till arbetsgivarens
            för­fogande, även jourtid.
          </p>
          <p xml:id="i-TY6yHCcj7Ycrs4NRFRiBWe">
            Arbetstidslagen (1982:673) bör ses över med syftet att den tid
            som arbetsgivaren förfogar över, där den anställde förväntas vara
            på en av arbetsgivaren angiven plats som inte är i det egna hemmet,
            också ska betraktas som arbetstid och därmed definieras som utfört
            arbete. Detta bör riksdagen ställa sig bakom och ge regeringen
            till känna.
          </p>
          <head xml:id="i-RQN2Y6FpoHeFiQWsSQaxaE" type="h2">
            4.4 Rätt till utökad anställning för deltidsanställda vid mertidsarbete
          </head>
          <p xml:id="i-KNcFfRN2WqTtDZNrnEDcCx">
            Allt fler arbetsgivare har satt i system att omreglera tidigare
            heltidsanställningar till deltidsanställningar. Arbetsgivarens
            behov av arbetskraft tillgodoses efter en sådan förändring av
            att arbetstagarna får arbeta s.k. mertid. Med mertid avses sådan
            arbetstid som vid deltidsanställningar överstiger arbetstagarens
            ordinarie arbetstid enligt anställningsavtalet.
          </p>
          <p xml:id="i-JXgEpiiMaZnG4uuKz7CxL">
            En förutsättning för ett erbjudande om sådant mertidsarbete är
            inte sällan att arbetstagaren är lojal, foglig och okritisk. Genom
            denna ordning är det arbetstagarna som får bära hela risken. Arbetsgivaren
            behöver inte längre planera sin verksamhet i förväg, utan kan
            bedöma behovet av arbetskraft dag för dag trots att verksamheten
            kan planeras på annat sätt. Arbetsgivarnas omfattande flexibilitet
            uppkommer därmed på bekostnad av arbetstagarna som fråntas sin
            grundtrygghet. Arbetstagarnas rättigheter behöver förstärkas betydligt
            på detta område.
          </p>
          <p xml:id="i-4z1WftbHXJmX3a1b61m5dh">
            I norsk arbetstidslagstiftning finns sedan 2013 en reglering
            för att förbättra villkoren för deltidsanställda. Regleringen
            ger deltidsanställda som arbetat mertid rätt att utöka sin anställning.
            En gång per år beräknas den faktiska arbetstiden. Om den är högre
            än den avtalade deltiden utökas deltidstjänsten. Anställningen
            övergår därmed till en sysselsättningsgrad som motsvarar faktiskt
            arbetad tid (jfr Lov om arbeidsmiljø, arbeidstid og stillingsvern,
            14 kap. 14–4 a och 14–4 b §§).
          </p>
          <p xml:id="i-WLJpaxNkBWui3bSK7nzwUC">
            Den norska arbetstidslagstiftningen, som ger rätt till utökad
            anställning vid mertids­arbete, är ett konkret sätt att komma
            till rätta med problematiken kring deltidsarbete på arbetsgivarens
            villkor.
          </p>
          <p xml:id="i-U72a12ExGzJjPyrSRZCUkj">
            Fackförbundet Seko har, som första svenska fack, tagit intryck
            av den norska lag­stiftningen i syfte att förbättra villkoren
            för sina deltidsanställda medlemmar. I avtals­förhandlingarna
            mellan Seko och Almega IT och Telekomföretagen våren 2016 drev
            Seko krav på att mertid skulle ge utökad anställning. Sekos krav
            var formulerat på följande sätt: ”För deltidsanställda arbetstagare
            som kontinuerligt arbetat mer än sin avtalade sysselsättningsgrad
            skall anställningen övergå till sysselsättningsgrad som motsvarar
            faktiskt arbetad tid.” Enligt Sekos förslag skulle en avstämning
            ske varje sexmånadersperiod, varvid anställningen skulle omvandlas
            till den genomsnittliga faktiskt utförda arbetstiden. Seko fick
            dock inte gehör för detta krav hos arbetsgivarna.
          </p>
          <p xml:id="i-3DdTkAyW2vxxfernpBD3ce">
            Vänsterpartiet ser positivt på att fackförbund driver denna fråga
            i avtalsförhandlingar med arbetsgivarna. För att förbättra villkoren
            för alla deltidsanställda på hela arbetsmarknaden krävs dock en
            ändring av arbetstidslagen, liknande den som genomförts i norsk
            lagstiftning. Frågan om huruvida arbetstagare bör få rätt till
            ett arbetstidsmått som motsvarar den faktiska arbetstiden har
            utretts av Utredningen för hållbart arbetsliv över tid (A 2017:02).
            Utredningen studerade den norska regleringen och fann den intressant,
            men bedömde att det bör vara upp till arbetsmarknadens parter
            att avgöra om det ska finnas en rätt till ett arbetstidsmått som
            motsvarar den faktiska arbetstiden (SOU 2019:5). Vänsterpartiet
            gör en annan be­dömning. För att komma till rätta med problemet
            krävs en lagändring.
          </p>
          <p xml:id="i-mHyD1TWmEPxMqdzxTo8d9">
            Arbetstidslagen (1982:673) bör ändras så att deltidsanställda
            arbetstagare som kontinuerligt arbetat mer än sin avtalade sysselsättningsgrad
            ges rätt till en syssel­sättningsgrad som motsvarar den faktiskt
            arbetade tiden. Detta bör riksdagen ställa sig bakom och ge regeringen
            till känna.
          </p>
          <head xml:id="i-fPg7YwiftddrppPWtwRxr" type="h2">
            4.5 Arbetstidsförkortning
          </head>
          <p xml:id="i-TN4mWQBGVkdRtzjo9BxNTP">
            Arbetarrörelsens kamp för kortare arbetsdag började redan i slutet
            av 1800-talet. Kravet var 8 timmars arbete, 8 timmars frihet och
            8 timmars vila. Under 1900-talet förkortades den lagstadgade veckoarbetstiden
            stegvis till 40 timmar. Lagstiftningen föregicks av kollektivavtalsreglerad
            arbetstidsförkortning inom vissa delar av arbetsmarknaden. Sedan
            1973 har normalarbetsveckan om 40 timmar varit oförändrad för
            större delen av arbetsmarknaden, trots en enorm ökning av vinsterna
            och produktiviteten i näringslivet.
          </p>
          <p xml:id="i-ThDrW7ddZx1q2GzDBC4uub">
            I dag står frågan inte högt upp på dagordningen på samma sätt
            som tidigare hos mer etablerade institutioner och organisationer,
            trots kvardröjande popularitet hos den breda allmänheten, och
            den har inte utretts på mer än ett decennium. Förklaringarna är
            flera. Globaliseringen har ökat konkurrenstrycket på den svenska
            ekonomin i allmänhet och på tillverkningsindustrin i synnerhet.
            För att klara sig i den internationella konkurrensen går det inte
            att sänka arbetstiden, är budskapet. Samtidigt är internationell
            konkurrens i sig inget nytt, och såväl arbetstid som produktivitet
            är i ständig förändring under på­verkan från olika tendenser på
            nationell och global nivå. Mycket talar för att vi nu står inför
            en ny våg av automatisering och robotisering som höjer produktiviteten
            inom många områden och innebär att vissa arbeten försvinner.
          </p>
          <p xml:id="i-8TeAKETM49G4S3gqcLjgYy">
            Därutöver är kapitalägarnas och kapitalförvaltarnas maktposition
            i dag starkare än på mycket länge. Fackföreningsrörelsen har försvagats
            och krav på ökad flexibilitet från arbetsköparnas perspektiv,
            såsom fler arbetade timmar och stärkt konkurrenskraft genom pressade
            löner och arbetsvillkor, har dominerat. Debatten handlar främst
            om hur vi ska få fler att arbeta mer och längre, men den saknar
            ofta ett klass- och köns­perspektiv; det är stora skillnader mellan
            olika gruppers reella möjligheter att jobba högt upp i åren, eller
            att arbeta så många timmar som man egentligen skulle önska på
            den reguljära arbetsmarknaden. Borgerlighetens recept för att
            komma till rätta med den ökade stressen i arbetslivet har inriktats
            på livsstilslösningar för dem med mer resurser, genom införandet
            av skattereduktioner för ”hushållsnära tjänster”. De fackliga
            organisationerna, som tidigare varit drivande i arbetstidsförkortningsfrågan,
            har länge pressats till försvarskamp och i den grad det har varit
            möjligt med offensiva krav i stället prioriterat löneökningar,
            extra semesterdagar, rätt till heltid och fasta anställningar
            i avtalsrörelserna.
          </p>
          <p xml:id="i-3mCsfzqwNZSiMfDD3JBjk8">
            Vänsterpartiet vill ha ett mänskligt och rättvist samhälle där
            människor har reella möjligheter att utvecklas och leva berikande
            liv. Vi vill ha en hållbar arbetsmarknad där människor orkar jobba
            till pensionsåldern utan att slitas ut i förtid. Vi vill ha bättre
            förutsättningar för par att leva jämställt. Kortare arbetstid
            – en generell arbetstids­förkortning – vore ett avgörande steg
            i en sådan progressiv och frihetsvidgande utveckling.
          </p>
          <p xml:id="i-7trFS9bJzR7oqSgJi2hbX2">
            Vänsterpartiet har, som enda riksdagsparti, drivit krav på en
            generell arbetstidsför­kortning under flera decennier. Vi kan
            nu konstatera att vi nu fått sällskap i kampen för kortare arbetstid.
            I juni 2022 beslutade Kommunals kongress att förbundet ska verka
            för 30 timmars arbetsvecka, i lag eller kollektivavtal, utan att
            detta ska påverka löne­utvecklingen. Vänsterpartiet välkomnar
            detta och förutsätter att Kommunal kommer att vara en pådrivande
            kraft för att genomföra en generell arbetstidsförkortning.
          </p>
          <p xml:id="i-LSBSjzB4dybQxNyR3vcZwn">
            Förutsättningarna för en generell arbetstidsförkortning är i
            flera avseenden goda. Produktiviteten har fördubblats i Sverige
            sedan 1970-talet. Samtidigt har löneandelen av det samlade produktionsresultatet
            sjunkit. Det ekonomiska utrymmet för en arbetstids­förkortning
            med bibehållen lönenivå är alltså betydande i ekonomin som helhet.
            Hur detta kan tas till vara och komma till stånd i praktiken skiljer
            sig dock avsevärt åt mellan olika branscher. Det kan bero både
            på tillgången på relevant arbetskraft och på förhandlingssituationen
            gentemot arbetsköparsidan. På sikt är det nödvändigt att arbetstidsförkortning
            får genomslag i den lagstadgade normalarbetstiden för att det
            inte ska uppstå stora klyftor mellan olika grupper på arbetsmarknaden
            i detta avseende. Vänsterpartiet anser att förkortningen ska ske
            på ett sådant sätt att arbetstagarnas inkomster inte minskar.
          </p>
          <p xml:id="i-Aebk4awBe3Z2e6yZnFcy73">
            Samtidigt som förutsättningarna för en generell arbetstidsförkortning
            är goda är behovet av en arbetstidsförkortning stort. Arbetslivet
            präglas i dag av en ökad intensitet, stress och ett högt tempo.
            Detta leder i sin tur till ohälsa, stressrelaterade sjukdomar
            och sjukskrivningar. Den ojämställda fördelningen av det obetalda
            hemarbetet mellan kvinnor och män kvarstår, liksom det faktum
            att fler kvinnor än män arbetar deltid, vilket minskar kvinnors
            ekonomiska självständighet. Utöver detta kräver jordens ekologiska
            bärkraft ett annorlunda konsumtionsmönster med lägre förbrukning
            av icke förnybara resurser. En generell arbetstidsförkortning
            skulle bidra till att minska ohälsan, öka jämställdheten, minska
            klyftorna på arbetsmarknaden och bidra till en mer hållbar utveckling.
          </p>
          <p xml:id="i-5CLHQ6Th6oyU6xq3nNS1bf">
            Frågan om en ytterligare arbetstidsförkortning har diskuterats
            med varierande intensitet sedan normalarbetsveckan om 40 timmar
            infördes 1973. Det har tillsatts en mängd statliga utredningar
            men ingenting har hänt. Närmare 50 år efter reformen har vi fortfarande
            40 timmars arbetsvecka som ordinarie arbetstid i arbetstidslagen,
            trots enorma produktivitets- och effektivitetsökningar.
          </p>
          <p xml:id="i-GAfCF3gUzaBNczZEYJr7BN">
            De senaste åren har det genomförts flera försök med arbetstidsförkortning
            på kommunal och regional nivå, ofta på Vänsterpartiets initiativ.
            Utvärderingar visar att försöken haft mycket goda resultat, i
            synnerhet vad gäller arbetstagarnas hälsa, åter­hämtning och välbefinnande.
            Vänsterpartiet vill genomföra fler försök runtom i landet som
            ett led i att påbörja övergången till sex timmars arbetsdag. Som
            ett första steg har vi bl.a. tidigare föreslagit en nationell
            satsning som innebär att staten avsätter medel för att införa
            sex timmars arbetsdag med bibehållen lön på ett arbetsställe i
            varje kommun och region i Sverige enligt följande. Satsningen
            kan ske inom t.ex. barnomsorgen, sjuk­vården, äldreomsorgen och
            socialtjänsten och ska vara frivillig för kommuner och regioner.
            Respektive länsstyrelse tar emot ansökningar och administrerar
            försöken. Arbetstidsförkortningen ska omfatta alla yrkeskategorier
            på arbetsstället med en maxgräns på 75 personer. Undantag kan
            göras för personer som har arbetsledande befattningar. Arbetstidsförkortningen
            kan också ske på en större enhet, exempelvis på ett sjukhus (mot.
            2019/20:2915). Det kan naturligtvis vara aktuellt med olika modeller
            och framgångsvägar.
          </p>
          <p xml:id="i-2iCAzE53aNSpMpNxSdMop5">
            Utöver detta bör frågan utredas ytterligare, för att fördjupa
            förståelsen för förut­sättningar och metoder för en generell arbetstidsförkortning.
            För varje år som går fram­står oviljan att se över nuvarande ordning
            och anpassa arbetstidsnormen till utvecklingen i samhället och
            ekonomin som alltmer märklig och otidsenlig.
          </p>
          <p xml:id="i-FBZgdaY6EvFaCUhsyYh4tS">
            Det har alltid funnits ett växelspel mellan arbetslivets organisering,
            utformningen av och kraven i kollektivavtal, den allmänna debatten
            i samhället och de lagar som styr arbetstiderna. I grunden handlar
            detta om avgörande vägval för vårt samhälle. Det handlar om hur
            vi organiserar ekonomin och vilka värden som ska vägleda oss in
            i framtiden. De flesta skulle skriva under på att vi arbetar för
            att kunna leva gott – inte lever för att arbeta till varje pris.
            Ändå återspeglas detta sällan eller aldrig i samhällsdebatten.
            En samhällsdebatt om arbetstiden är viktig, och det är viktigt
            att den har ett gott och mångsidigt faktaunderlag.
          </p>
          <p xml:id="i-WQNZSB29FaR8mBjCkEuDuD">
            Regeringen bör tillsätta en utredning med uppdrag att belysa
            möjligheterna till en generell arbetstidsförkortning. Detta bör
            riksdagen ställa sig bakom och ge regeringen till känna.
          </p>
        </div>
        <div type="motSignatures">
          <list>
            <item xml:id="i-RwwmMkUEAXjuQ8c4j7pXYv" who="i-Yam9ii4K4HfneDbj5TzDJY">
              Ciczie Weidby (V)
            </item>
            <item xml:id="i-Q8vGwtckTMHrSUis5TstWw" who="i-TxLwXp3MJemR8iGdYER2aZ">
              Ali Esbati (V)
            </item>
            <item xml:id="i-WD8BtQirtcoTPTgJZ3afWe" who="i-Srv2XCR7hGVyZ66wLkW6ad">
              Lorena Delgado Varas (V)
            </item>
            <item xml:id="i-YLW1wGuaq16awfrWLW745e" who="i-TpcaF4RFviyytGA8rW5Jer">
              Samuel Gonzalez Westling (V)
            </item>
            <item xml:id="i-UhNTKdaVtTfahKscDgPC5s" who="i-JZgLiagTc1Uwgw1yzLWrSS">
              Birger Lahti (V)
            </item>
            <item xml:id="i-QET1wqBu7AvA95qg3AL4XJ" who="i-L3t2URPAv9iLWgdCvbz7Uv">
              Ilona Szatmári Waldau (V)
            </item>
          </list>
        </div>
      </div>
    </body>
  </text>
</TEI>
