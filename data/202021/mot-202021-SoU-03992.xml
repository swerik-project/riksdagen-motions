<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-202021-SoU-03992">
  <teiHeader>
    <fileDesc>
      <titleStmt>
        <title>med anledning av prop. 2020/21:163 Förebyggande av våld i nära relationer</title>
        <author corresp="i-Ws7TTEJpudwigKX5RjyhR4">av Camilla Waltersson Grönvall m.fl. (M)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2020/21:3992 av Camilla Waltersson Grönvall m.fl. (M)</title>
          <idno type="rdwebb">H8023992</idno>
          <rs type="number">3992</rs>
          <orgName type="comitteeAbbreviation">SoU</orgName>
          <ref type="dokument_url_text">http://data.riksdagen.se/dokument/H8023992/text</ref>
          <ref type="dokument_url_html">http://data.riksdagen.se/dokument/H8023992</ref>
          <ref type="dokumentstatus_url_xml">http://data.riksdagen.se/dokumentstatus/H8023992</ref>
          <ref type="docx">http://data.riksdagen.se/fil/5203CF46-85FF-4CB4-8B61-9C32F5DC3DBA</ref>
          <ref type="pdf">http://data.riksdagen.se/fil/D6356F1F-432F-4DBB-8875-DB033E5A03AC</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-Ws7TTEJpudwigKX5RjyhR4</idno>
            <name>Camilla Waltersson Grönvall</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="man">
            <idno>i-5tbgYo4dBB9rh3uBeCweBm</idno>
            <name>Johan Hultberg</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="woman">
            <idno>i-HVNurMXeCe8w9FG2WJ148E</idno>
            <name>Ulrika Jörgensen</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="man">
            <idno>i-UwP5i3Nf2rsj5W3x9BMAEh</idno>
            <name>John Weinerhall</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="woman">
            <idno>i-J3vB7EYXWFGfYPGahysXrd</idno>
            <name>Noria Manouchi</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="woman">
            <idno>i-Apyf3DsrtN2zmshEtt35Qo</idno>
            <name>Marie-Louise Hänel Sandström</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="man">
            <idno>i-JwCAPrnin3ydHLFqNxeimg</idno>
            <name>Mats Sander</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="woman">
            <idno>i-G9cpXThuSAP5KSY32ApDCj</idno>
            <name>Ann-Britt Åsebol</name>
            <state type="partyAffiliation" ref="Q110843">
              <desc>M</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction type="basedOn" xml:id="i-3kNTxwa3gsDnJddkLXeWuP"/>
        <correspContext corresp="i-3kNTxwa3gsDnJddkLXeWuP">
          <ref>Proposition 2020/21:163</ref>
        </correspContext>
        <correspAction xml:id="i-PCRVgoyWZPs449k6VL43Kx" type="signed"/>
        <correspContext corresp="i-PCRVgoyWZPs449k6VL43Kx">
          <note type="signatory" corresp="i-Ws7TTEJpudwigKX5RjyhR4"/>
          <note type="signatory" corresp="i-5tbgYo4dBB9rh3uBeCweBm"/>
          <note type="signatory" corresp="i-HVNurMXeCe8w9FG2WJ148E"/>
          <note type="signatory" corresp="i-UwP5i3Nf2rsj5W3x9BMAEh"/>
          <note type="signatory" corresp="i-J3vB7EYXWFGfYPGahysXrd"/>
          <note type="signatory" corresp="i-Apyf3DsrtN2zmshEtt35Qo"/>
          <note type="signatory" corresp="i-JwCAPrnin3ydHLFqNxeimg"/>
          <note type="signatory" corresp="i-G9cpXThuSAP5KSY32ApDCj"/>
        </correspContext>
        <correspAction type="submitted" xml:id="i-D47TahxhwRCUN6r2cZMuBc">
          <date when="2021-04-21"/>
          <time when="15:59:43"/>
        </correspAction>
        <correspAction type="reviewed" xml:id="i-L4TJnVkMWCAqRVrSZFaC98">
          <date when="2021-04-28"/>
          <time when="18:12:34"/>
        </correspAction>
        <correspAction type="dismissed" xml:id="i-W4HqLjEtPz9TcTMkL1cw1v">
          <date when="2021-04-29"/>
        </correspAction>
        <correspAction type="referred" xml:id="i-Gtg8HkQb66xgccAD3t71zh">
          <date when="2021-04-30"/>
        </correspAction>
        <correspAction type="assigned" xml:id="i-AtYV441Q8MWkMcT4XXHi77">
          <date when="2021-06-09"/>
          <time when="17:19:50"/>
        </correspAction>
        <correspContext corresp="i-AtYV441Q8MWkMcT4XXHi77">
          <ref type="assignedTo">Socialutskottet</ref>
        </correspContext>
        <correspAction type="behandlas_i" xml:id="i-SfKL6FKMdyxdHRDYQMgXbM"/>
        <correspContext corresp="i-SfKL6FKMdyxdHRDYQMgXbM">
          <ref type="uppgift">2020/21:SoU26</ref>
          <ref type="ref_dok_id">H801SoU26</ref>
          <ref type="ref_dok_typ">bet</ref>
          <ref type="ref_dok_rm">2020/21</ref>
          <ref type="ref_dok_bet">SoU26</ref>
          <ref type="ref_dok_titel">Förebyggande av våld i nära relationer</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#följd"/>
      </textClass>
    </profileDesc>
  </teiHeader>
  <text>
    <body>
      <div type="motHeader">
        <div type="motTitle">Motion till riksdagen 2020/21:3992 av Camilla Waltersson Grönvall m.fl. (M) med anledning av prop. 2020/21:163 Förebyggande av våld i nära relationer</div>
      </div>
      <div type="motBody">
        <div type="motProposal" subtype="förslag">
          <head xml:id="i-Xsqi1qEWyUALRLKA1PLKo7">
            Förslag till riksdagsbeslut
          </head>
          <list style="ol">
            <item xml:id="i-QNpeERgJhBsvUU9X1XNMzR">
              Riksdagen ställer sig bakom det som anförs i motionen om socialtjänstens
              ansvar för att tillhandahålla insatser riktade till våldsutövare
              i syfte att bidra till att de slutar använda våld, och detta tillkännager
              riksdagen för regeringen.
            </item>
            <item xml:id="i-5wQB7c4u9fHGb8kPUcEVt3">
              Riksdagen ställer sig bakom det som anförs i motionen om att
              ge Socialstyrelsen i uppdrag att klargöra ansvaret för insatser
              och behandlingar som rör såväl vården som socialtjänsten och tillkännager
              detta för regeringen.
            </item>
            <item xml:id="i-Wk1FpmbMvrvu8Mdywccgp5">
              Riksdagen ställer sig bakom det som anförs i motionen om att
              utveckla möjligheten att initiera en samordnad individuell plan
              och tillkännager detta för regeringen.
            </item>
            <item xml:id="i-2NFx32u8QxpBqyk5yEtjgv">
              Riksdagen ställer sig bakom det som anförs i motionen om ett
              nationellt ansvar för samordning och kunskapsutveckling i fråga
              om insatser och behandling till personer som utsätter närstående
              för våld, och detta tillkännager riksdagen för regeringen.
            </item>
            <item xml:id="i-YRAREEdS7aK6y7sNx5xKhd">
              Riksdagen ställer sig bakom det som anförs i motionen om att
              ta fram verksamhetsspecifika riktlinjer för informationsutbyte
              och tillkännager detta för regeringen.
            </item>
            <item xml:id="i-HUkynoSMjTuke4ewgw3sqt">
              Riksdagen ställer sig bakom det som anförs i motionen om tillfälligt
              boende för våldsutövare och tillkännager detta för regeringen.
            </item>
            <item xml:id="i-XvgQTGwELDpZ9WRLtmtg47">
              Riksdagen ställer sig bakom det som anförs i motionen om att
              genomföra regelbundna nationella studier om våld och andra övergrepp
              mot närstående och tillkännager detta för regeringen.
            </item>
            <item xml:id="i-QnCNG1RZPz8x4m2vZy81Vh">
              Riksdagen ställer sig bakom det som anförs i motionen om att
              kraftsamla kompetens för att särskilt möta de svårigheter det
              innebär att verka för att ändra beteenden som är kopplade till
              hedersrelaterat våld och tillkännager detta för regeringen.
            </item>
          </list>
        </div>
        <div type="motContent">
          <head type="h1" xml:id="i-GLAtGPaUa2rZBYQF2pmrXk">
            Motivering
          </head>
          <p xml:id="i-CZdpycQ51GckL1NmjAMr1v">
            Av regeringens proposition framgår att huvudförslagen består
            dels av ett införande i socialtjänstlagen (2001:453) av en bestämmelse
            om att det till socialnämndens uppgifter hör att verka för att
            personer som utsätter eller har utsatt närstående för våld eller
            andra övergrepp ska ändra sitt beteende, dels av att det i hälso-
            och sjukvårdslagen (2017:30) och i patientsäkerhetslagen (2010:659)
            ska införas bestämmelser om att barns behov av information, råd
            och stöd särskilt ska beaktas inom hälso- och sjukvården om barnets
            föräldrar eller någon annan vuxen som barnet varaktigt bor tillsammans
            med utsätter eller har utsatt barnet eller en närstående till
            barnet för våld eller andra övergrepp. Vidare föreslås att det
            i offentlighets- och sekretesslagen (2009:400) ska införas en
            sekretess­brytande bestämmelse som gör det möjligt för socialtjänsten
            och hälso- och sjukvården att under vissa förutsättningar lämna
            uppgifter till Polismyndigheten som rör en enskild eller en närstående
            till den enskilde i syfte att förebygga att det mot den närstående
            begås t.ex. ett allvarligare vålds- eller sexualbrott.
            <ref target="i-3GL2Rpeo2jFmKfmuYBZRJT">
              [1]
            </ref>
          </p>
          <p xml:id="i-WceQgGuyECGxae3cyPNjLL">
            Förslagen i propositionen har legat färdiga sedan i maj 2018
            på Socialdepartementets skrivbord.
            <ref target="i-QCE79sLdDv2dmnXQ8Mksci">
              [2]
            </ref>
            Moderaterna tillstyrker förslagen i propositionen men har tillägg
            och juste­ringar. Därtill föreslår vi bl.a. ytterligare färdigutredda
            förslag från Utredningen om åter­fallsförebyggande insatser för
            män som utsätter närstående för våld i syfte att skapa mer heltäckande,
            sammanhållna och systematiska insatser för att bättre kunna förebygga
            våld i nära relationer.
          </p>
          <p xml:id="i-8hV8iA5koJiLzHJcW88Liq">
            Det är beklämmande hur saktfärdigt regeringen hanterar de högst
            legitima kraven på att stärka våldsutsatta barns trygghet och
            att skydda kvinnor som utsätts för såväl fysiskt som psykiskt
            våld. Det bör i detta sammanhang förtydligas att detta självklart
            även gäller män som utsätts för våld i nära relationer. Moderaterna
            är inte kritiska mot de förslag som regeringen nu lägger fram
            till riksdagen och som i stora drag är hämtade ur Utredningen
            om återfallsförebyggande insatser för män som utsätter närstående
            för våld. Vi är kritiska till det regeringen inte gör och inte
            har gjort. Denna proposition är uppenbart otillräcklig.
          </p>
          <p xml:id="i-79jPaek8JoyGR9LK3c6cYT">
            Socialtjänsten har en grundläggande roll i ett väl fungerande
            välfärdssamhälle, i en del fall helt avgörande. Socialtjänsten
            är en central del av det allra yttersta skyddsnätet. Socialtjänsten
            ska förebygga, förhindra och bryta utanförskap. Det allra viktigaste
            upp­draget handlar om att skydda, stödja och hjälpa de socialt
            mest utsatta barnen. Att kunna stärka de utsatta barnens trygghet
            ska vara allra högsta prioritet. För att kunna åstadkom­ma detta
            krävs bl.a. socialpolitiska reformer – reformer som i grunden
            har det gemen­samt att barnets bästa alltid ska väga tyngst.
          </p>
          <p xml:id="i-T3WuxLxD6pWEV6Zb3gM7RT">
            Socialtjänsten i Sverige är samtidigt satt under stor press.
            Det ser lite olika ut bero­ende på var i landet man befinner sig.
            Den generella bilden är dock tydlig; trycket och pressen på socialtjänsten
            är stort och har så varit under lång tid. Många socialsekrete­rares
            vardag präglas av orimligt hög arbetsbelastning. Många inom socialtjänstens
            verk­samheter ger uttryck för känslor av otillräcklighet, stress,
            osäkerhet och oro, vilket är tunga skäl till att personalomsättningen
            är hög. Detta riskerar i sin tur att gå ut över kvalitet, kontinuitet
            och rättssäkerhet. Detta ska särskilt beaktas och vägas in när
            reger­ing och riksdag nu ålägger socialtjänsten ytterligare ansvar
            och arbetsuppgifter.
          </p>
          <head type="h1" xml:id="i-AaWVyaCi5qzfoNxcDGNQcx">
            Ett stort behov av att stärka utsatta barns och kvinnors trygghet
          </head>
          <p xml:id="i-HFkGaj1hjseVudBoNQni45">
            Moderaterna delar utredningens syn på att det återfallsförebyggande
            arbetet för män som utsätter närstående för våld ska utgöra en
            viktig del av samhällets samlade insatser för att mäns våld mot
            barn och kvinnor ska upphöra. Trots att syftet är stödjande och
            förebyggande måste emellertid alltid utgångspunkten vara att de
            handlingar som utgör kriminella gärningar ska lagföras. Insatserna
            ska utgå från de våldsutsattas behov av skydd och stöd. Det överordnade
            målet är att våldet mot barn och kvinnor ska upphöra.
            <ref target="i-CsezBLWHVv32kMNMHpvVP5">
              [3]
            </ref>
          </p>
          <p xml:id="i-VoZx1sGofv13u5W5XdFvGZ">
            Mäns våld mot kvinnor och hedersrelaterad brottslighet är ett
            uttryck för den mest extrema formen av kvinnoförtryck. Den största
            delen av mäns våld mot kvinnor begås av någon som kvinnan har
            eller har haft en relation till. Våld i nära relationer handlar
            om allvarlig brottslighet, och våldet är ett omfattande samhällsproblem.
            Kvinnors utsatt­het för sexualbrott har ökat kraftigt de senaste
            åren.
          </p>
          <p xml:id="i-F2WuVKgGymyP7NuwdHjggG">
            Det behövs krafttag för att öka kvinnors trygghet och säkerställa
            att polisen utreder alla brott där kvinnor utsätts för våld och
            hot. Det behövs förmåga och kapacitet att ut­reda och klara upp
            fler brott och skydda fler utsatta kvinnor. Moderaterna har bl.a.
            före­slagit att Polismyndigheten förstärks med 10 000 fler medarbetare
            och att ytterligare resurser tillförs hela rättsväsendet. Men
            ytterligare åtgärder krävs för att skydda brotts­offren och lagföra
            förövarna.
          </p>
          <p xml:id="i-UZU721YCJT9wdcKD8TGmWP">
            Moderaterna har i riksdagen t.ex. föreslagit skärpta straff för
            grov kvinnofridskränk­ning och grov fridskränkning, därutöver
            att häktning ska vara obligatoriskt i fler fall än i dag. I dag
            är häktning obligatoriskt för brott som kan leda till minst två
            års fängelse. Den gränsen bör sänkas till fängelse i ett år. Därtill
            föreslår vi att utvisning av utländska våldsutövare ska ske inom
            de ramar som grundlagen och internationell rätt sätter. Kon­taktförbud
            med fotboja ska användas i fler fall och beslutet om huruvida
            ett kontakt­förbud ska förenas med fotboja ska utgå från en riskbedömning
            i det enskilda fallet.
          </p>
          <p xml:id="i-3WRpdWJStBiEt39GkFMsUP">
            Nedan redogör vi för Moderaternas inställning till behoven av
            rejält omfattande reformer för att stärka utsatta barns och kvinnors
            trygghet.
          </p>
          <p xml:id="i-F6fGFXbFRhZqCkDLP6VKof">
            Moderaterna föreslår att regeringens förslag om att det i socialtjänstlagen
            ska införas en bestämmelse om att det till socialnämndens uppgifter
            hör att verka för att den som utsätter eller har utsatt närstående
            för våld eller andra övergrepp ska ändra sitt beteende kompletteras
            med ett förslag om att socialtjänsten ska ha ansvaret för att
            tillhandahålla insatser riktade till våldsutövare i syfte att
            bidra till att de slutar att använda våld
            <ref target="i-JWPg3MAZvTMZ8xa5D2riH">
              [4]
            </ref>
            – detta i enlighet med förslaget från Utredningen om återfallsförebyggande
            insatser för män som utsätter närstående för våld.
          </p>
          <head type="h2" xml:id="i-75bTsCJdhybCGCShni7xPm">
            Genomför färdigutredda förslag
          </head>
          <p xml:id="i-Ve83Bz5vWmJovwfRXUgdyu">
            Moderaterna noterar att Barnombudsmannen i sitt remissvar gällande
            Utredningen om återfallsförebyggande insatser för män som utsätter
            närstående för våld övergripande var positiv till förslagen. Barnombudsmannen
            välkomnade särskilt förtydligandet av an­svaret för insatser till
            våldsutövare och betoningen av att arbetet med insatser för vålds­utövare
            behöver utvecklas och samordnas samt att satsningar behövs kring
            kunskaps­utvecklingen på området.
            <ref target="i-FnXKK3AnARfBzW3eVwZ4tm">
              [5]
            </ref>
          </p>
          <p xml:id="i-7us7ruXHF3CWWANFWL9pzm">
            Samtidigt noterar vi att Barnombudsmannen påpekade att även om
            utredningen i vissa delar lyfter fram ett barnperspektiv saknas
            fortfarande barnrättsperspektivet. Dels saknas ett perspektiv
            på utsatta barns rätt till skydd från våld och rätt till stöd
            och reha­bilitering, då utredningen endast betonar barns behov,
            dels saknar Barnombudsmannen skrivningar om de våldsutövande männen
            som föräldrar, vilket är ett barnrättsperspektiv som är viktigt
            i sammanhanget.
            <ref target="i-S24AZ8BmMfSQa91pFjU4uJ">
              [6]
            </ref>
          </p>
          <p xml:id="i-5Ms7dfVkNfAn61T25zHwYS">
            Moderaterna vill i likhet med Barnombudsmannen lyfta fram att
            forskning visar att en stor andel män som utövar våld mot kvinnor
            även utsätter barnen i familjen för direkt våld i form av fysiskt
            och/eller sexuellt våld. Att utsätta barnen för att se, höra och
            på olika sätt uppleva våld ses i dag som en form av psykisk barnmisshandel.
            Även om en våldsutövande man inte utsätter barnen direkt brister
            han i sitt föräldraskap och omsorgs­förmåga samt har ett ansvar
            för barnens brist på hälsa och brist på välbefinnande.
            <ref target="i-EfNFd372u6RJ1nsu68dEKb">
              [7]
            </ref>
            För att stärka det straffrättsliga skyddet för barn som bevittnar
            brott föreslår regeringen att det införs ett nytt gradindelat
            brott, barnfridsbrott, som innebär att det blir straffbart att
            ut­sätta ett barn för att bevittna vissa brottsliga gärningar,
            såsom vålds- och sexualbrott, i nära relation.
            <ref target="i-6A7MsVLxmMUNJonHvDfy9w">
              [8]
            </ref>
            Mer behöver emellertid göras.
          </p>
          <p xml:id="i-NGLF8pJRLb9SkqzW3wcG87">
            Gemensamt för många berättelser från barn och unga som bl.a.
            Barnombudsmannen tagit del av är att våldet i nära relationer
            kunnat pågå länge utan att upptäckas. Barnen har försökt signalera,
            men vuxna har inte lyssnat, tagit det på allvar eller förstått.
            Arbetet med att upptäcka våldsutsatthet och våldsutövande är något
            som måste prioriteras högre.
          </p>
          <p xml:id="i-BXfzhnYK2qMEXMNnpPcjh4">
            De färdigutredda förslagen som utredningen tog fram redan 2018
            men som regering­en av olika skäl valt att inte lägga fram är
            vi beredda att försöka skapa majoritet för i riksdagen. Det är
            bråttom att genomföra reformer som stärker insatserna i syfte
            att för­bättra de våldsutsatta barnens och kvinnornas trygghet.
            Barn ska ha tydliga och konkreta rättigheter. Barn är rättighetsbärare.
            Barnets bästa ska ges högre tyngd i relation till för­äldrarnas
            och vårdnadshavarnas intressen. Alla barn och unga har rätt att
            få känna trygg­het. Det är vår riktning och strävan. Allt annat
            vore att ha för låga ambitioner. Inget utsatt barn och ingen utsatt
            kvinna ska lämnas i sticket.
          </p>
          <head type="h3" xml:id="i-UU9rqyMPCUSA9ptaL5Jmu6">
            Ge Socialstyrelsen i uppdrag att reda ut ansvaret för insatser
            och behandlingar som rör vården och socialtjänsten
          </head>
          <p xml:id="i-KRfDsPiG6bbLTnT7e78kV2">
            Moderaterna föreslår att regeringen ger Socialstyrelsen i uppdrag
            att reda ut ansvaret för insatser och behandlingar som berör såväl
            hälso- och sjukvården som socialtjänsten och vid behov föreslå
            hur detta ska regleras. Hälso- och sjukvården kommer i kontakt
            med en betydande del av Sveriges befolkning varje år. Det finns
            således förutsättningar för hälso- och sjukvården att upptäcka
            våld som uppstått i nära relationer. Erfarenheten visar att många
            såväl utsatta som utövare av våld mot närstående har varit i kontakt
            med hälso- och sjukvården i nära anslutning till det våld som
            utövas. Utredningens övertygelse är att hälso- och sjukvården
            ska engageras ytterligare i arbetet med att upptäcka våld mot
            närstående. Utredningen föreslår bl.a. att frågor om förekomst
            av våld ska ställas oftare än vad som redan sker i dag.
          </p>
          <p xml:id="i-X9sbJQeggKwhC7vuKe6Ypr">
            Det finns emellertid redan i dag i Socialstyrelsens föreskrifter
            uttryckt att varje vård­givare har ett ansvar för att fastställa
            rutiner för arbetet med våldsutsatta och barn som bevittnat våld.
            Socialstyrelsen rekommenderar att hälso- och sjukvårdens personal
            rutin­mässigt ska ställa frågor om våld till vissa patientgrupper
            såsom exempelvis gravida.
            <ref target="i-EGFg2xSvqucXT6cqCeD1bf">
              [9]
            </ref>
          </p>
          <p xml:id="i-MMknpeKPqsZaAqZ3Kpahkq">
            Människor som utövar våld mot närstående har ibland behov av
            kvalificerad tera­peutisk eller psykologisk behandling. Sådana
            behandlingar är främst uppgifter för vår­den, medan psykosociala
            insatser och psykosocial behandling i första hand är social­tjänstens
            uppgift. Gränsdragningen mellan de behandlingar och insatser som
            ska utföras av socialtjänsten respektive hälso- och sjukvården
            är en fråga som föranleder diskussion bland dem som arbetar med
            insatser och behandling. Det är något som utredningen anser bör
            redas ut noggrant. Våld i nära relationer inträffar hela tiden,
            och det är i det vardagliga arbetet inom vården och socialtjänsten
            som det kan upptäckas. Det kräver emellertid ett systematiskt
            arbete utan stuprörstänk där ansvaret för insatser och behand­lingar
            är tydligt och klart.
          </p>
          <head type="h3" xml:id="i-EsHhDfCu8YgA4qy5iUTWwi">
            Utveckla möjligheten att initiera en samordnad individuell plan
          </head>
          <p xml:id="i-7VvkhKq8mfNH75HUV9Vd3q">
            Individer som utsätter eller har utsatt närstående för våld har
            ofta behov av strukturerade, metodiska och samordnade insatser.
            En sådan metodik är samordnade individuella planer (SIP). Nuvarande
            regelverk medger endast att socialtjänsten och hälso- och sjukvården
            har rätt och skyldighet att ta initiativ till att upprätta SIP.
            SIP kan vara en användbar metod för samordnade insatser såväl
            för våldsutsatta som för våldsutövare. Moderaterna anser i likhet
            med utredningen att arbetet med SIP därför behöver utvecklas så
            att fler aktörer, som Kriminalvården, kan initiera en SIP. För
            att säkerheten ska kunna stärkas och underlätta riskbedömningar
            finns det ett behov av att införa en uttrycklig möjlighet att
            samordna flera planer med varandra.
            <ref target="i-Rdqm2FDpDRi6YGUAAoW7Lb">
              [10]
            </ref>
            Polisen ska underrätta socialtjänsten om att det finns behov
            av en SIP för någon som de har kommit i kontakt med. Vår bedömning
            är att regleringen gällande SIP även i fortsättningen ska bygga
            på samtycke från den enskilde.
          </p>
          <head type="h3" xml:id="i-G1q1Me8BUH6DhWYSWjpVPk">
            Nationellt ansvar för samordning och kunskapsutveckling
          </head>
          <p xml:id="i-TotpinejWqQXWnp8kd2c5W">
            Moderaterna föreslår att regeringen tar fram ett förslag om att
            inrätta ett centrum för samordning och kunskapsutveckling för
            insatser och behandling till personer som ut­sätter närstående
            för våld. Det är en central utgångspunkt att detta nationella
            centrum för samordning och kunskapsutveckling ska bedrivas inom
            befintlig myndighetsstruktur, förslagsvis inom ramen för Socialstyrelsens
            verksamhet. Detta centrum för samordning och kunskapsutveckling
            ska strukturerat och metodiskt samarbeta med andra kompe­tenscentrum
            och kunskapsbärande myndigheter inom området.
          </p>
          <p xml:id="i-4coHgLvZ8JRPWw9USP1gvv">
            Arbetet med metodiska insatser riktade till våldsutövare behöver
            förbättras. Därtill behöver samordning ske på nationell nivå.
            Många olika aktörer behöver arbeta med och samarbeta kring dessa
            frågor. Vi delar utredningens uppfattning att det ska finnas en
            myndighet som tar på sig ansvaret för att samordna och prioritera
            arbetet och att den aktör som bör ges denna roll är Socialstyrelsen.
            Myndigheten har redan ett flertal upp­gifter inom detta område
            och en normgivande roll.
          </p>
          <head type="h3" xml:id="i-2KxznoGs78kQqNPLCahAoj">
            Ta fram verksamhetsspecifika riktlinjer för informationsutbyte
          </head>
          <p xml:id="i-2FQCFqhfwhecuAQgCMaqkS">
            Moderaterna föreslår att regeringen lägger fram utredningens
            förslag om att ta fram verksamhetsspecifika riktlinjer för informationsutbyte
            inom ramen för nuvarande sekre­tessreglering. Nuvarande tillämpning
            av sekretesslagstiftningen är svår, oöverblickbar och komplicerad.
            Många yrkesgrupper omfattas av tjänstemannaansvar som medför att
            felaktig hantering av sekretess kan leda till åtal för tjänstefel.
            Detta får ofta till följd högre grad av restriktivitet än vad
            som är nödvändigt när det gäller att dela uppgifter mellan olika
            myndigheter. Det finns ett stort behov av tydliga riktlinjer för
            hur sekretess ska hanteras när samarbete och utbyte av information
            krävs mellan olika myndigheter i hanteringen av misstanke om våld
            i nära relationer. Då är det nu lagda förslaget om att införa
            en sekretessbrytande bestämmelse som ska göra det möjligt för
            socialtjänsten och hälso- och sjukvården att under vissa omständigheter
            lämna uppgifter till Polismyndig­heten som rör enskild i syfte
            att kunna förebygga att det mot den närstående begås all­varliga
            vålds- eller sexualbrott i nära relationer otillräckligt. Det
            måste tas fram omfat­tande verksamhetsspecifika riktlinjer kring
            informationsutbyte.
          </p>
          <head type="h3" xml:id="i-JtsxuHwTMQoXW8bTNxGoA">
            Tillfälligt boende för våldsutövare
          </head>
          <p xml:id="i-2e4qb8m3ugBK83V5tujQx5">
            Moderaterna föreslår att personer som utsatt närstående för våld
            och som fortfarande bor tillsammans med de våldsutsatta ska hänvisas
            till tillfälliga boenden i de fall detta är lämpligt med hänsyn
            tagen till säkerheten för de våldsutsatta och om det i övrigt
            bedöms görbart. I takt med att arbetet med insatser och behandling
            för våldsutövare blir mer vanligt förekommande kan även arbetet
            med att hänvisa våldsutövare till annat boende komma att ta fart.
            Enligt nuvarande lagstiftning bygger en sådan lösning i första
            hand på frivillighet från våldsutövarens sida. Det leder ofta
            till att någon flytt inte blir av. Det ska alltid ske en noggrann
            riskbedömning för att kunna avgöra om det kan vara en lämplig
            lösning att flytta på våldsutövare. I de fall där våldsutövaren
            riskerar att söka upp och utsätta de våldsutsatta för ytterligare
            hot om våld eller våld kan det vara nödvändigt för dessa personer
            att vistas i ett skyddat boende, oavsett om den våldsutövande
            individen bor kvar i hemmet eller inte.
          </p>
          <head type="h2" xml:id="i-4XrN5YKof3y7V7o7wZS132">
            Stärk våldsutsatta barns trygghet
          </head>
          <p xml:id="i-YNFv8u87xqyh4sphY4Z4x9">
            En central utgångspunkt i ett välfärdssamhälle är ansvaret för
            samhällets mest utsatta och svaga. Moderaterna lovar inte allt
            åt alla. Men vi lovar att försöka se till så att den som inte
            har den egna kraften får det stöd som behövs. Det gäller vuxna,
            men det gäller framför allt utsatta barn. I dag är det långt ifrån
            alltid så. Internationella studier visar att svenska barn har
            det bra, men vi ser också sprickorna där allt fler riskerar att
            falla igen­om.
          </p>
          <p xml:id="i-RvxDUqHReuwCrWKgoCLhhG">
            Hemmet ska ju vara den plats där man känner sig som allra tryggast.
            Varje barn som varit utsatt för brott ska erbjudas stöd och hjälp.
            Sällan känner sig barn så ensamma och oroliga som när de utsatts
            för brott av olika slag av närstående. Det kan handla om allt­ifrån
            hot om våld till våld, grovt våld, sexuella trakasserier eller
            sexuella övergrepp. Särskilt viktigt är att alla barn som varit
            utsatta för våldsbrott av närstående snabbt ges stöd och hjälp.
            Detta ska ske metodiskt och strukturerat.
          </p>
          <head type="h3" xml:id="i-8rR51YqvJqfPNKNEgWnP56">
            Ta fram en nationell handlingsplan gällande stöd till brottsutsatta
            barn
          </head>
          <p xml:id="i-3yc9u6mf9z2U3QW2AJgToA">
            Moderaterna föreslår att det tas fram och genomförs en nationell
            handlingsplan avse­ende att motverka hot om våld, våld och övergrepp
            mot barn och unga. Det krävs ett nationellt ansvarstagande, styrning
            och samordning av samarbete mellan socialtjänst, polis, skola,
            psykiatri, vården och den ideella sektorn gällande stöd och behandling
            för barn som utsatts för hot om våld, våld eller övergrepp.
          </p>
          <p xml:id="i-DAsGemN6SD8d1rGWegsfu8">
            Vi anser att Stiftelsen Allmänna Barnhusets modell avseende stöd
            och behandling för barn som utsatts för våld eller övergrepp tjänar
            som ett gott exempel och ram för hur detta arbete skulle kunna
            formas och organiseras. Stiftelsen Allmänna Barnhusets modell
            bygger på ett barnahus där barn utreds vid misstanke om våld eller
            övergrepp och erbjuds stöd och behandling.
            <ref target="i-CJX8DwNqw7mca9FChUCFCS">
              [11]
            </ref>
          </p>
          <p xml:id="i-Sa5vSRAf2wscg4mapij8zL">
            Utvecklingen av barnahus har skett snabbt. Förra året fanns det
            31 barnahus på plats och 222 av Sveriges kommuner är knutna till
            något av dessa barnahus.
            <ref target="i-QxfnYeHdPSauM1J3a2qswL">
              [12]
            </ref>
            Kvaliteten avseende dessa 31 barnahus varierar emellertid stort,
            inte minst när det gäller tillgången till stöd och rehabilitering
            för de utsatta barnen och deras familjer.
            <ref target="i-FRfKMAkdiDKGFbHB9wP97X">
              [13]
            </ref>
            Det är bl.a. därför viktigt att det tas fram en nationell handlingsplan
            som kan säkerställa att alla brotts­utsatta barn kan ges stöd
            och hjälp på ett strukturerat, långsiktigt och metodiskt sätt.
          </p>
          <head type="h3" xml:id="i-RR7P72QasnsRAYHU8uYk3o">
            Stärk våldsutsatta barns tillgång till rehabilitering
          </head>
          <p xml:id="i-DxJehR9AXK1PmY3HYtkyff">
            Moderaterna föreslår att regeringen ska ges i uppdrag att ta
            fram en plan i syfte att barn som utsatts för våld av sina vårdnadshavare
            eller annan närstående vuxen ska ges till­gång till den rehabilitering
            som krävs för att återfå förmågan att leva ett normalt liv vilket
            fått sig en knäck av det våld och övergrepp som dessa barn utsatts
            för.
          </p>
          <head type="h3" xml:id="i-JgKXCNgbBH5rFQwNGTY3tN">
            Undersök alla placerade barns hälsa
          </head>
          <p xml:id="i-M6mXFhTeTQbX3EQnzjRKh1">
            Moderaterna föreslår att man ser över möjligheten att låta varje
            barn genomgå en obli­gatorisk läkarundersökning innan en placering
            påbörjas, framför allt för barnets egen säkerhet men också för
            familje- eller jourhemmets trygghet. Därefter regelbundet åter­kommande
            hälsokontroller i syfte att bl.a. försöka upptäcka om placerade
            barn utsatts för hot om våld, våld eller övergrepp av olika slag.
          </p>
          <p xml:id="i-HZycNP7LGPQWNX2MhYi3Mg">
            I dag är möjligheterna att erbjuda psykiatrisk hjälp till jourhemsplacerade
            barn be­gränsade, trots att behovet har ökat med antalet barn
            som kommer från krigszoner eller har upplevt andra trauman. Det
            finns slutligen ett behov av att säkerställa att skollagen och
            socialtjänstlagen fungerar tillsammans och att skolpersonal är
            bättre informerad om placerade barns situation.
          </p>
          <p xml:id="i-FVqdVE6y3qw52VAJUXu324">
            Det bör vara obligatoriskt och rutin vid hälsokontroller som
            genomförs inom skolan och barn- och mödravården att ställa frågor
            om våldsutsatthet. Det bör gälla alla barn, inte bara dem som
            är placerade i ett familjehem eller jourhem. För att kunna öka
            upp­täckten av barn som utsatts för hot om våld, våld eller övergrepp
            krävs fortbildning av personal som möter barn och unga i t.ex.
            förskolan och skolan.
          </p>
          <head type="h3" xml:id="i-PsUR2NnS3R6rs8be6xLX1w">
            Genomför regelbundna nationella studier
          </head>
          <p xml:id="i-Nxhc5yoFCUHQYQVXTaxuCN">
            Moderaterna föreslår att det tas fram och genomförs regelbundna
            nationella studier avseende våld och andra övergrepp mot närstående.
            Det är t.ex. en stor brist att det saknas framtagna fakta och
            statistik gällande hur vanligt förekommande och omfattande våld
            är mot barn med funktionsnedsättningar. Det ska vara ett nationellt
            ansvar att säkerställa denna insamling av fakta och statistik.
          </p>
          <head type="h2" xml:id="i-WvThY4F2yZdnQuC2mn3SMF">
            Det behövs en nystart – stärk skyddet för barn och unga kvinnor
            som utsätts för hedersrelaterat våld
          </head>
          <p xml:id="i-BUpSdBtfeAHQBSGtYjBSNe">
            Det behövs en nystart gällande det viktiga arbetet för att stärka
            våldsutsatta barns och kvinnors trygghet. Det gäller inte minst
            alla dem som utsätts för hedersrelaterat våld och förtryck. Kvinnor
            och barn som utsätts för detta ska veta vart man ska vända sig
            och kunna känna sig trygga med att kvalificerad hjälp och stöd
            finns att få när man behöver det som allra mest.
          </p>
          <p xml:id="i-MSL2G6LpJpDwiyvNywtCky">
            Hur är det egentligen tänkt att hedersrelaterat våld ska hanteras
            av socialtjänsten och hur definieras hedersrelaterat våld?
          </p>
          <p xml:id="i-AqP7TkricHFnBZji5EqRfW">
            Hedersrelaterat våld och förtryck kännetecknas bland annat av
            att det är kollektivt utövat. Det innebär att det kan vara flera
            förövare exempelvis i den närmaste familjen, samt att omgivningen
            sanktionerar eller driver på. Kontrollen av flickors och kvinnors
            sexualitet är central liksom att valet av partner inte är individens
            utan familjens eller ett större kollektivs angelägenhet. Våldet
            och förtrycket kan ta sig många olika uttryck: fysiskt, psykiskt,
            socialt och sexuellt. Det kan röra sig om en rad olika handlingar
            – från relativt sett vardagliga begränsningar i livet gällande
            klädval och socialt umgänge, till livsval som utbildning och val
            av äktenskapspartner samt grovt våld, inklusive dödligt våld.
            <ref target="i-BsxnsdtroX2Zh2Sv8gZfQ9">
              [14]
            </ref>
          </p>
          <p xml:id="i-JoEWUvrMn74HUBMhUHe8mi">
            Av Socialstyrelsens handbok Socialtjänstens och hälso- och sjukvårdens
            arbete med våld i nära relationer framgår att i ärenden som gäller
            den som är under 18 år och har ut­satts för hedersrelaterat våld
            bör socialnämnden utreda bl.a. behovet av stöd och hjälp akut,
            därtill våldets karaktär och omfattning. Därutöver ska socialnämnden
            bedöma risken för ytterligare våld. Nämnden bör, med samtycke
            från den utsatte, ta del av polis­ens bedömning av risken för
            fortsatt våld.
            <ref target="i-42Yzki3avrkCYvP19djV3w">
              [15]
            </ref>
            Socialnämnden ska därutöver vid behov erbjuda den som är under
            18 år och har utsatts för hedersrelaterat våld stöd och hjälp
            i form av lämpligt tillfälligt boende som motsvarar den våldsutsattes
            behov av skydd med utgångspunkt i utredningen och riskbedömningen.
            <ref target="i-MCSC43XPWruyvPoEDxkacG">
              [16]
            </ref>
          </p>
          <p xml:id="i-MiHmr3ste5Ka2Hs5P7vz7p">
            Den kanske allra viktigaste frågan handlar emellertid om när
            vårdnadshavaren eller vårdnadshavarna ska underrättas vid misstänkt
            hedersvåld. Enligt 11 kap. 1 och 2 §§ socialtjänstlagen (2001:453)
            ska socialnämnden ”inleda utredning av vad som genom ansökan,
            anmälan eller på annat sätt har kommit till nämndens kännedom
            och som kan föranleda någon åtgärd av nämnden”. En utredning ska
            inledas skyndsamt och vård­nadshavaren ska då underrättas. Det
            finns dock varken i lagen eller i förarbetena någon definition
            av vad skyndsamt betyder i praktiken.
          </p>
          <p xml:id="i-R4h6dNCoR6Y125hEdN5vw7">
            Det finns dock visst lagstöd för att inte underrätta vårdnadshavaren
            så fort beslut om en utredning hos socialtjänsten är fattat. Om
            det finns misstanke om brott mot barn och en förundersökning är
            inledd kan detta vara ett skäl för att avvakta med att kontakta
            vårdnadshavaren om inledd utredning enligt nuvarande socialtjänstlag.
            Huvudregeln är dock att en vårdnadshavare i egenskap av part har
            rätt att ta del av allt material som tillförs i ett pågående ärende.
            Sekretessregeln tar sikte på de mest angelägna fallen, där det
            kan finnas behov av att skydda barnet mot vårdnadshavaren. Det
            kan vara fråga om särskilt integritetskänsliga uppgifter eller
            andra uppgifter som kan missbrukas av vård­nadshavaren på ett
            sätt som allvarligt skadar det utsatta barnet. Det framgår dock
            av lagens förarbeten att det inte är tillräckligt att barnet tycker
            att det är obehagligt eller tror att vårdnadshavaren kommer att
            vidta åtgärder som hon eller han motsätter sig.
          </p>
          <p xml:id="i-RDGPXTw2fMUcDpfKEwb7Wy">
            Moderaterna föreslår att regeringen ger i uppdrag till Socialstyrelsen
            att skyndsamt utreda hur lagstiftningen kan förtydligas så att
            barn som utsätts för hedersrelaterat våld och förtryck ska kunna
            anmäla detta till socialtjänsten utan att vårdnadshavarna kon­tak­tas.
          </p>
          <head type="h3" xml:id="i-RWBLRvQYmxKLxhkTnDWtz9">
            Kraftsamla kompetens för att motverka hedersrelaterat våld
          </head>
          <p xml:id="i-QXkDHdnaARVDkqrPksDzmx">
            Våld som är relaterat till hederskultur innebär särskilda svårigheter
            när socialnämnden verkar för att den som utsätter eller har utsatt
            närstående för våld ska ändra sitt bete­ende. Regeringen bör därför
            säkerställa att det finns kompetens att särskilt möta dessa svårigheter.
          </p>
          <p xml:id="i-Bo2ALx1zZzvNUug72XpPSW">
            Moderaterna föreslår vid sidan av det här ärendet att samarbete
            ska utvecklas på ett systematiskt och metodiskt sätt mellan skola,
            socialtjänst och polis samt olika frivillig­organisationer. Redan
            i dag finns goda exempel på detta. Detta vill vi främja och utveck­la.
            Hedersförtryck utgör särskilt allvarliga ingrepp i barns och ungas
            frihet, integritet och självbestämmande. I syfte att upprätthålla
            och försvara släktens eller familjens heder begås omfattande övergrepp,
            såsom hot, våld, tvång, inlåsning och i extrema fall mord.
          </p>
          <p xml:id="i-Y9hCuvxGjqP9GYcDGCFB1L">
            Hedersrelaterade inskränkningar kan emellertid också handla om
            att nekas att delta i skolundervisning eller att inte få ha egen
            fritid. Föräldrar har ansvaret för sina barns uppväxt, och respekten
            för föräldrars olika värderingar måste vara stor. Samtidigt kan
            Sverige aldrig kompromissa om alla barns rätt till lärande, personlig
            utveckling och kroppslig integritet. Mer måste göras för att ta
            itu med hedersförtrycket, och där har skolan ett särskilt ansvar.
          </p>
          <p xml:id="i-Y15e9NVKmtsBsErFccxapo">
            Regeringens förslag i syfte att förebygga våld i nära relationer
            är långt ifrån tillräck­liga. Låt oss gemensamt i riksdagen i
            samarbete med regeringen ändra på detta.
          </p>
        </div>
        <div type="motSignatures">
          <list>
            <item xml:id="i-S2cDGS8r7XsyBAhXvFwLnj">
              Camilla Waltersson Grönvall (M)
            </item>
            <item xml:id="i-CVsCuDVqyHL8PL6Vy6LkUv">
              Johan Hultberg (M)
            </item>
            <item xml:id="i-9eNq9XvVwJRh55heyUFfxW">
              Ulrika Jörgensen (M)
            </item>
            <item xml:id="i-HEzyt9NZJKvSmmZrVvudHm">
              John Weinerhall (M)
            </item>
            <item xml:id="i-5uQga6GLh2Uatk8Y43tJZW">
              Noria Manouchi (M)
            </item>
            <item xml:id="i-98oaX1cPCkyMhEm1uiqSQa">
              Marie-Louise Hänel Sandström (M)
            </item>
            <item xml:id="i-cV79o6T9X6bakYYtGcCEa">
              Mats Sander (M)
            </item>
            <item xml:id="i-6j2s1YUtP23CG4J2ogZ3nY">
              Ann-Britt Åsebol (M)
            </item>
          </list>
        </div>
        <div type="motNotes">
          <noteGrp>
            <note xml:id="i-3GL2Rpeo2jFmKfmuYBZRJT">
              [1] Prop. 2020/21:163 Förebyggande av våld i nära relationer.
            </note>
            <note xml:id="i-QCE79sLdDv2dmnXQ8Mksci">
              [2] Att bryta ett våldsamt beteende – återfallsförebyggande insatser
              för män som utsätter närstående för våld (SOU 2018:37).
            </note>
            <note xml:id="i-CsezBLWHVv32kMNMHpvVP5">
              [3] Ibid.
            </note>
            <note xml:id="i-JWPg3MAZvTMZ8xa5D2riH">
              [4] Ibid, s. 18. ”Utredningen anser därför att ett uttryckligt
              ansvar för att tillhandahålla insatser till personer som har utsatt
              närstående för våld ska införas i 5 kap. 11 § socialtjänstlagen
              (2001:453). Syftet med en sådan reglering är att våldsutövare
              ska kunna erbjudas insatser som kan bidra till att de slutar att
              använda våld. Utredningen väljer att placera regleringen i samma
              paragraf som den som reglerar ansvar för våldsutsatta och barn,
              eftersom insatser till våldsutövare är en del av arbetet för att
              människor ska slippa utsättas för våld.”
            </note>
            <note xml:id="i-FnXKK3AnARfBzW3eVwZ4tm">
              [5] Barnombudsmannens remissvar, dnr 3.9:0473/18 Att bryta ett
              våldsamt beteende – återfallsförebyggande insatser för män som
              utsätter närstående för våld (SOU 2018:37).
            </note>
            <note xml:id="i-S24AZ8BmMfSQa91pFjU4uJ">
              [6] Ibid.
            </note>
            <note xml:id="i-EfNFd372u6RJ1nsu68dEKb">
              [7] Ibid.
            </note>
            <note xml:id="i-6A7MsVLxmMUNJonHvDfy9w">
              [8] Prop. 2020/21:170 Barn som bevittnar brott.
            </note>
            <note xml:id="i-EGFg2xSvqucXT6cqCeD1bf">
              [9] Socialstyrelsens handbok om socialtjänstens och hälso- och
              sjukvårdens arbete med våld i nära relationer.
            </note>
            <note xml:id="i-Rdqm2FDpDRi6YGUAAoW7Lb">
              [10] Att bryta ett våldsamt beteende – återfallsförebyggande
              insatser för män som utsätter närstående för våld (SOU 2018:37).
            </note>
            <note xml:id="i-CJX8DwNqw7mca9FChUCFCS">
              [11] Stiftelsen Allmänna Barnhuset. Stöd och behandling för barn
              som utsatts för våld och sexuella övergrepp – projektrapport och
              förslag till en modell (2019).
            </note>
            <note xml:id="i-QxfnYeHdPSauM1J3a2qswL">
              [12] Ibid.
            </note>
            <note xml:id="i-FRfKMAkdiDKGFbHB9wP97X">
              [13] Inuti ett Barnahus – en kvalitetsgranskning av 23 verksamheter.
              Rädda Barnen, samt Stiftelsen Allmänna Barnhuset. Det fjärde rummet
              – en modell för stöd och behandling för barn som utsatts för våld
              och övergrepp.
            </note>
            <note xml:id="i-BsxnsdtroX2Zh2Sv8gZfQ9">
              [14] Våld – handbok om socialtjänstens och hälso- och sjukvårdens
              arbete med våld i nära relationer, Socialstyrelsen.
            </note>
            <note xml:id="i-42Yzki3avrkCYvP19djV3w">
              [15] Ibid.
            </note>
            <note xml:id="i-MCSC43XPWruyvPoEDxkacG">
              [16] Ibid.
            </note>
          </noteGrp>
        </div>
      </div>
    </body>
  </text>
</TEI>
