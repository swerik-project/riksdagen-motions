<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201920-JuU-03451">
  <teiHeader>
    <fileDesc>
      <titleStmt>
        <title>med anledning av prop. 2019/20:64 Hemlig dataavläsning</title>
        <author corresp="i-PAfMpaW8KP2UfRTBpXARTc">av Linda Westerlund Snecker m.fl. (V)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2019/20:3451 av Linda Westerlund Snecker m.fl. (V)</title>
          <idno type="rdwebb">H7023451</idno>
          <rs type="number">3451</rs>
          <orgName type="comitteeAbbreviation">JuU</orgName>
          <ref type="dokument_url_text">http://data.riksdagen.se/dokument/H7023451/text</ref>
          <ref type="dokument_url_html">http://data.riksdagen.se/dokument/H7023451</ref>
          <ref type="dokumentstatus_url_xml">http://data.riksdagen.se/dokumentstatus/H7023451</ref>
          <ref type="docx">http://data.riksdagen.se/fil/9DF1853A-22BA-4A88-8158-D7715E43D771</ref>
          <ref type="pdf">http://data.riksdagen.se/fil/3FF2508F-6FFA-4A36-BEFD-05F060E5688A</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-PAfMpaW8KP2UfRTBpXARTc</idno>
            <name>Linda Westerlund Snecker</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-WjgeYy5RFWngMB9NwFvFEY</idno>
            <name>Christina Höj Larsen</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-B4hV7rgBZqLtXzSvZhQHbo</idno>
            <name>Mia Sydow Mölleby</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-FqirGpgVadzcvH1i4Q2RHU</idno>
            <name>Jon Thorbjörnson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-3YXCipudYA4N8ZNFk2PrxQ</idno>
            <name>Jessica Wetterling</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-SnU8ZoVYbX8RzVCJsPzbXu" type="basedOn"/>
        <correspContext corresp="i-SnU8ZoVYbX8RzVCJsPzbXu">
          <ref>Proposition 2019/20:64</ref>
        </correspContext>
        <correspAction xml:id="i-3xmaHJMknvbmoitaxh4m5j" type="signed"/>
        <correspContext corresp="i-3xmaHJMknvbmoitaxh4m5j">
          <note type="signatory" corresp="i-PAfMpaW8KP2UfRTBpXARTc"/>
          <note type="signatory" corresp="i-WjgeYy5RFWngMB9NwFvFEY"/>
          <note type="signatory" corresp="i-B4hV7rgBZqLtXzSvZhQHbo"/>
          <note type="signatory" corresp="i-FqirGpgVadzcvH1i4Q2RHU"/>
          <note type="signatory" corresp="i-3YXCipudYA4N8ZNFk2PrxQ"/>
        </correspContext>
        <correspAction xml:id="i-E4H197EErrHpFYCbNiRJiK" type="submitted">
          <date when="2020-01-15"/>
          <time when="10:24:24"/>
        </correspAction>
        <correspAction xml:id="i-VNTa3wL1LzaALdfb9mfhfH" type="reviewed">
          <date when="2020-01-20"/>
          <time when="09:18:53"/>
        </correspAction>
        <correspAction xml:id="i-9kughtx3sJF81utRQckWR4" type="dismissed">
          <date when="2020-01-21"/>
        </correspAction>
        <correspAction xml:id="i-C54rxm8mXRzy77D4rqseC5" type="referred">
          <date when="2020-01-22"/>
        </correspAction>
        <correspAction xml:id="i-D6YFdq1Ti9d4bxLRNswbCA" type="assigned">
          <date when="2020-02-19"/>
          <time when="17:22:05"/>
        </correspAction>
        <correspContext corresp="i-D6YFdq1Ti9d4bxLRNswbCA">
          <ref type="assignedTo">Justitieutskottet</ref>
        </correspContext>
        <correspAction xml:id="i-7fTBYwKxDA6nxyj8bgjrQF" type="behandlas_i"/>
        <correspContext corresp="i-7fTBYwKxDA6nxyj8bgjrQF">
          <ref type="uppgift">2019/20:JuU19</ref>
          <ref type="ref_dok_id">H701JuU19</ref>
          <ref type="ref_dok_typ">bet</ref>
          <ref type="ref_dok_rm">2019/20</ref>
          <ref type="ref_dok_bet">JuU19</ref>
          <ref type="ref_dok_titel">Hemlig dataavläsning</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#följd"/>
      </textClass>
    </profileDesc>
  </teiHeader>
  <text>
    <body>
      <div type="motHeader">
        <div type="motTitle">
          Motion till riksdagen 2019/20:3451 av Linda Westerlund Snecker
          m.fl. (V) med anledning av prop. 2019/20:64 Hemlig dataavläsning
        </div>
      </div>
      <div type="motBody">
        <div type="motProposal" subtype="förslag">
          <head xml:id="i-J6agdmeo1srnGwFPr7xiw9">
            1 Förslag till riksdagsbeslut
          </head>
          <list>
            <item xml:id="i-MvX46dB7VhwfXZeQy4LATd" sortKey="Yrkande 1">
              Riksdagen avslår proposition 2019/20:64.
            </item>
          </list>
        </div>
        <div type="motContent">
          <head xml:id="i-GP3tiovuH1Pt3naj7kZVeR" type="h1">
            2 Inledning
          </head>
          <p xml:id="i-FKoB8YCupau4bC3DaLwJZE">
            Vänsterpartiet värnar demokratiska grundvärden som rättssäkerhet
            och skyddet för den personliga integriteten. Vi vill samtidigt
            inte försvåra de brottsbekämpande myndig­heternas arbete med att
            utreda och beivra brott. Därför är vi även angelägna om att det
            finns ett regelverk som ger ett gott skydd för Sveriges och landets
            invånares säkerhet. Det måste kunna ställas höga krav på att terrorism
            och grov brottslighet bekämpas på ett effektivt sätt med hjälp
            av lagstiftning som bygger på de grundläggande rättsliga principerna
            i en rättsstat. I stället för att ny straffrättslig lagstiftning
            hastas igenom som under tidigare mandatperioder bör det förebyggande
            arbetet förbättras. Förutsättning­arna för att tillämpa befintlig
            lagstiftning ska vara goda, och lagstiftningen måste förstärkas
            där behov finns så att brottsbekämpningen blir effektiv. Samtidigt
            måste de som har till uppgift att motverka, förhindra och lagföra
            grov brottslighet få rätt resurser för att fullgöra sin uppgift.
          </p>
          <p xml:id="i-7WbDR4aQSkfcQ42Sdi1ezA">
            Varje samhälle måste ha möjlighet att använda tvångsmedel för
            att kunna utreda och beivra brott. Sådana tvångsmedel innebär
            definitionsmässigt en inskränkning i grundläggande fri- och rättigheter,
            rättigheter som i sin tur är grundläggande för demokratin i vårt
            samhälle. Därför måste såväl lagstiftningen som de medel som lagstiftningen
            tillhandahåller omgärdas av de strängaste restriktioner. De viktigaste
            restriktionerna har vi i våra egna grundlagar och Europakonventionen
            till skydd för de mänskliga rättigheterna och grundläggande friheterna.
            När det gäller frågor om utvidgning av det straffbara området
            uppkommer frågor om behov, effektivitet och proportionalitet.
            Dessa överväganden gör sig särskilt gällande när det är fråga
            om centrala skyddsintressen som Sveriges säkerhet och grundlagsskyddade
            rättigheter såsom yttrande- och tryckfrihet och skyddet för den
            personliga integriteten. Det handlar således om att skydda den
            demokratiska rättsstaten i flera bemärkelser.
          </p>
          <p xml:id="i-3x268V3AQvn3uqRgTL5tfw">
            Ett av fundamenten i en rättsstat är att medborgarna åtnjuter
            ett effektivt skydd mot statens maktutövning; den enskilda medborgaren
            ska vara tryggad mot statens missbruk av rättsordningen. Det primära
            värde som rättssäkerheten ska skydda är den enskildes intresse
            av självbestämmande och möjlighet till livsplanering. Rättssäkerheten
            bör i princip inte kunna åsidosättas. För att kravet på rättssäkerhet
            ska upprätthållas krävs bl.a. att lagstiftningen är av god kvalitet,
            vad gäller både straffprocessuella regler och det materiella innehållet,
            samt att rättstillämpningen är god.
          </p>
          <p xml:id="i-HtRk8inZ7zcomMnVVMfgCh">
            Den andra bärande principen i vår rättsordning är proportionalitetsprincipen.
            Principen innebär att de åtgärder som det allmänna använder sig
            av för att uppnå ett visst syfte inte får vara mer betungande
            eller mer långtgående än vad som kan anses nödvändigt för att
            uppnå det eftersträvade syftet. Det ska således råda en balans
            mellan mål och medel samt vara sannolikt att det syftet uppnås
            genom vidtagna medel. Finns det möjlighet att välja mellan flera
            verksamma åtgärder ska det minst tyngande alternativet väljas.
          </p>
          <p xml:id="i-QZuQ1Qc8tLeZwpBJwtzD3P">
            Vi ser med stor oro på den utveckling som skett sedan början
            av 2000-talet och som i dag lett till att vi börjar närma oss
            ett övervakningssamhälle. Frågor om personlig integritet och mänskliga
            rättigheter får gång på gång stå tillbaka. Varje inskränkning
            har motiverats utifrån skenbart goda syften som effektivare brottsbekämpning
            och ett generellt ökat skydd för invånarna. Sammantaget framstår
            dock helheten av snart två decenniers skärpta lagar när det gäller
            t.ex. kamerabevakning, hemliga tvångsmedel, signalspaning, utlänningskontroll
            och åtgärder i syfte att hindra terrorism som illavarslande. Varje
            inskränkning som godtas tenderar att bereda väg för ännu fler
            och mer ingripande skärpningar. Argument i stil med att den som
            har ett rent samvete inte har något att frukta riskerar att bli
            urvattnade floskler ju fler inskränkningar av den personliga integriteten
            som accepteras. Konsekvenserna för samhällsklimatet och demokratin
            på lång sikt är svåra att överblicka.
          </p>
          <p xml:id="i-9E1TsKB6nAr5F2QyHVf7uT">
            Exempel från vår samtida omvärld visar dessutom tydligt att ökad
            övervakning av människor inte leder till minskad kriminalitet.
            Snarare riskerar vissa av de genomförda åtgärderna att invagga
            oss i en falsk trygghet. I stället är det andra åtgärder som krävs
            för att bekämpa kriminalitet och terrorism. Sverige har länge
            varit ett land med lägre kriminalitet än många andra länder. Det
            är inte för att vi har haft längre straff eller fler poliser på
            gatorna. Det har däremot en direkt koppling till att vi har haft
            ett starkt välfärdssamhälle med en välfungerande omsorg och skola
            samt tillgång till arbete och bostäder. Men det gäller inte längre
            överallt. En del förorter har drabbats av öppen narkotikahandel,
            våldsbrott och organiserad kriminalitet under många år utan att
            samhället har reagerat tillräckligt. Vänsterpartiet arbetar för
            ett samhälle där ingen har anledning att se kriminalitet som en
            lösning. Kriminaliteten utnyttjar och trycker ned människor, särskilt
            i arbetarområden. Vår lösning handlar om något större och mer
            effektivt än ökad övervakning. Vi vill ge alla barn en uppväxt
            som ger dem möjligheter i livet, från förskolan till skolan och
            det första jobbet. Det handlar om att ge alla människor i vårt
            samhälle verkliga möjligheter att välja andra livsvägar än en
            kriminell bana. För den som på allvar vill minska våldet och kriminaliteten
            är grunden att bygga ett rättvist samhälle. Men det krävs också
            en politik som är effektiv i att hjälpa dem som ligger i riskzonen
            för gängkriminalitet och återföra dem som begått brott till samhället.
            Polis, räddningstjänst, kollektivtrafik, vård och annan offentlig
            service ska finnas tillgänglig även på landsbygd och i förorter.
          </p>
          <p xml:id="i-WkTDXzhGVTmefPjEHSysE4">
            Vänsterpartiets inställning är och kommer att förbli att de mänskliga
            rättigheterna är odelbara. Dessvärre blir de mänskliga rättigheterna
            ofta ifrågasatta. Vi kommer inte att ge vika för dessa attacker,
            utan vårt mål är att ständigt försvara de friheter som är en förutsättning
            för att demokratin ska bestå och utvecklas. Vi är övertygade om
            att demokrati inte kan försvaras genom att begränsningar i de
            demokratiska rättigheterna införs. De rättigheter som generationer
            före oss slagits för att få till stånd måste i stället bevaras
            och utvecklas.
          </p>
          <head xml:id="i-HXg7Mp2R18n8WDfPjZhXXA" type="h1">
            3 Regeringens antiterrorpaket
          </head>
          <p xml:id="i-SeperRuYUuxJbDdAdJSu5u">
            Regeringen har aviserat ett paket med antiterrorlagar som befinner
            sig i olika stadier i genomförandeprocessen. Terroristbrottsutredningen
            om skärpta straffskalor har nyligen presenterat ett betänkande,
            och nya regler om datalagring och om ökad tillgång till signalspaning
            har antagits av riksdagen. Vidare har riksdagen beslutat om borttagen
            tillståndsplikt för polisen för kameraövervakning, och ett betänkande
            om borttagen tillståndsplikt för kameraövervakning i kollektivtrafiken
            är under beredning i Regeringskansliet. Det pågår även ett arbete
            inom regeringen med att ta fram direktiv för att skärpa kraven
            för medborgarskap. Nyligen aviserade regeringen också en översyn
            av reglerna för husrannsakan i kriminella miljöer. Vid första
            anblicken kan dessa förslag, vart och ett för sig, verka helt
            rimliga och nödvändiga. Men enligt Vänsterpartiet måste samtliga
            redan genomförda, föreslagna och kommande åtgärder som syftar
            till att bekämpa terrorism, våldsbejakande extremism och annan
            grov kriminalitet bedömas som en helhet. Frågan vi ställer oss
            är om dessa åtgärder sammantaget är proportionella i förhållande
            till syftet och om de är effektiva för att uppnå målet.
          </p>
          <head xml:id="i-QuJRSxNXtYXVMLo9Q4y5gZ" type="h1">
            4 Regeringens förslag
          </head>
          <p xml:id="i-XsjCyRSDRNswSkkZoVrRw7">
            Regeringen föreslår i den aktuella propositionen att de brottsbekämpande
            myndig­heterna får möjlighet att använda ett nytt hemligt tvångsmedel
            vid misstankar om allvarlig brottslighet. Det nya tvångsmedlet
            ska kallas hemlig dataavläsning. Regeringen bedömer att hemlig
            dataavläsning ska leda till bättre och effektivare möjligheter
            att ta del av information som i dagsläget inte är tillgänglig
            med de hemliga tvångsmedel som redan finns på grund av kryptering
            och anonymisering. I korthet syftar förslaget till att de brottsbekämpande
            myndigheterna ska kunna förhindra och utreda brott enligt de redan
            gällande lagarna om tvångsmedelsanvändning (regler i rättegångsbalken,
            inhämtningslagen, preventivlagen och lagen om särskild utlänningskontroll).
            Vidare kommer myndigheterna att via hemlig dataavläsning kunna
            samla in elektroniskt lagrade uppgifter som visar hur ett informationssystem
            används, något som inte är möjligt med dagens tvångsmedel. Hemlig
            dataavläsning ska kunna användas både under förundersökningar
            och utanför förundersökningar i underrättelseverksamhet och vid
            särskild utlänningskontroll. Möjligheten till hemlig dataavläsning
            ska enligt förslaget införas genom en särskild, tidsbegränsad
            lag.
          </p>
          <head xml:id="i-ALY4yECGPFDcMP98bpxcwh" type="h1">
            5 Vänsterpartiets ställningstagande
          </head>
          <p xml:id="i-Cf3RBmNCxybJVq4uZDnST3">
            Att det nya tvångsmedlet hemlig dataavläsning kommer att medföra
            ett stort ingrepp i rätten till privatliv och den personliga integriteten
            för enskilda är många av remiss­instanserna till utredningen som
            ligger till grund för förslaget överens om (SOU 2017:89). Regeringen
            gör också bedömningen att hemlig dataavläsning ökar riskerna för
            kränkning av enskildas personliga integritet, jämfört med nuvarande
            användning av hemliga tvångsmedel (prop. 2019/20:64 s. 83). Vi
            gör dock, i motsats till regeringen, bedömningen att nyttan av
            hemlig dataavläsning inte är tillräckligt stor för att motivera
            dylika ingrepp i den personliga integriteten. Nedan redogör vi
            för några av de viktigaste skälen till detta.
          </p>
          <head xml:id="i-CLwpY2BTfy8shnL4XfJFMB" type="h2">
            5.1 Bristande effektivitet
          </head>
          <p xml:id="i-XyYA4QVCjhPC4U25TzzTR6">
            Att komma åt krypterad kommunikation via olika former av appar
            är i dag tekniskt problematiskt för Polismyndigheten och Säkerhetspolisen.
            Dessvärre finns det mycket som tyder på att hemlig dataavläsning
            antagligen inte är den enkla lösning som många hoppas på. Enligt
            experter är det tveksamt om hemlig dataavläsning kommer att vara
            tillräckligt effektiv. Metoden är dyr och innebär i praktiken
            att staten kommer att installera ett virusliknande program, som
            placeras genom trojaner i människors telefoner och datorer. De
            brottsbekämpande myndigheterna kommer i korthet att identifiera
            och utnyttja det aktuella it-systemets sårbarheter, såsom tekniska
            brister och mänskliga svagheter (prop. 2019/20:64 s. 57). Trojanerna
            kan göra allt från att granska dokument, registrera position och
            se lösenord till att kolla av bilder och avlyssna chattar och
            samtal. Tanken är att hemlig dataavläsning ska ge en möjlighet
            att läsa av information innan den krypteras. Men vissa appar kommer
            sannolikt helt att omöjliggöra detta. Vidare är tillfället då
            det är möjligt att installera en trojan i ett kommunikationsmedel
            som en mobil eller dator nästintill obefintligt. Intrånget kan
            se ut på olika sätt, men en förutsättning är att det finns en
            sårbarhet i mobilen, vilket kan vara att luras att installera
            trojanen eller att få den misstänkt kriminella att installera
            en drivrutin. Polisen kan också använda sig av sårbarheter i själva
            it-systemet som inte är kända av tillverkaren, en teknik som tidigare
            såldes på svarta marknaden men som nu är öppet tillgänglig. Om
            myndigheterna kommer att använda sig av denna metod är oklart,
            och lika oklart är det om dessa sårbarheter sedan kommer att kommuniceras
            med tillverkarna av it-systemen så att företagen har möjlighet
            att åtgärda sårbarheten. En liknande händelse skedde i USA då
            NSA samlat på sig en verktygslåda med sårbarheter som de råkade
            läcka av misstag, vilket utnyttjades av kriminella och drabbade
            storföretag över hela världen. Då mobiltelefonen eller datorn
            är upplåst och informationen finns i klartext är hanteringen enkel
            när trojanen väl är placerad, men möjligheten att komma åt information
            i olika appar eller mejl som lagras på servrar eller i ett molnbaserat
            system är högst begränsad. När trojanen väl är installerad finns
            en möjlighet att avläsa information i realtid. Men att avläsa
            krypterad information kommer även fortsatt att vara en stor utmaning
            eftersom krypteringen sker via nycklar. Regeringen har dock inte
            aviserat att staten ska framställa en huvudnyckel för kryptering,
            en utveckling som skulle vara mycket oroande eftersom så pass
            mycket av privatpersoners kommunikation i dag sker krypterat.
            Vidare byter kriminella nätverk självfallet mobiltelefoner ofta,
            installerar mjukvara för kryptering eller använder olika former
            av mobiltelefoner med olika former av förinställda krypteringsverktyg,
            allt för att kunna kommunicera utan myndigheternas vetskap. Det
            finns inget som tyder på att de kriminella nätverken kommer att
            sluta anpassa sina kommunikationsmetoder efter rådande lagstiftning.
            Även Sveriges Advokatsamfund lyfter i sitt remissvar risken för
            att det i kriminella miljöer snabbt skulle utvecklas tekniker
            som förhindrar informationshämtning genom hemlig dataavläsning.
            Enligt vår mening är det av den anledningen tveksamt hur länge
            hemlig dataavläsning kommer att vara en effektiv metod.
          </p>
          <p xml:id="i-JXXee4JGwLrU2hKsAAe84n">
            Regeringen skriver i sitt förslag att det kommer att krävas ett
            omfattande förberedelsearbete och en förmåga att möta tekniska
            svårigheter vid verkställighet av hemlig dataavläsning. Mot den
            bakgrunden gör regeringen bedömningen att hemlig dataavläsning
            endast kommer att kunna användas i ett begränsat antal fall och
            att detta kommer att påverka effektiviteten negativt (prop. 2019/20:64
            s. 81).
          </p>
          <head xml:id="i-W6LpAL9rZi3E4S5Ez1wYws" type="h2">
            5.2 Bristande rättssäkerhetsgarantier vid verkställighet
          </head>
          <p xml:id="i-92APaZrdpP6ef8Gjune6fg">
            Hemlig dataavläsning är en tekniskt komplicerad metod som kommer
            att vara mycket resurskrävande för Polismyndigheten och Säkerhetspolisen.
            Redan i dag har myndigheterna en eftersatt it-verksamhet med oklar
            kapacitetsbrist för att hantera komplicerade hemliga tvångsmedel.
            På frågan hur de brottsförebyggande myndigheternas handlingsutrymme,
            förmåga och möjlighet ser ut för att komma åt kommunikation med
            hemlig dataavläsning innan den krypteras har ansvarig minister
            svarat att han har fullt förtroende för att de brottsbekämpande
            myndigheterna har förmågan att tillämpa lagstiftningen (skriftlig
            fråga 2019/20:470). Regeringen föreslår i propositionen att själva
            verkställighetstekniken inte ska ingå i domstolsprövningen vid
            tillståndsgivning för hemlig dataavläsning. Detta är en brist,
            vilket även påtalas av Säkerhets- och integritetsskyddsnämnden
            (SIN) i dess remissvar på utredningen. SIN menar att de verkställande
            myndigheterna genom förslaget får stor frihet att själva avgöra
            vilka tekniska hjälpmedel som ska användas vid verkställigheten.
            Detta gör att det är oklart hur rättssäkerheten för enskilda ska
            garanteras. SIN anser att domstolen måste ha möjlighet att ange
            villkor för att enskildas personliga integritet inte ska kränkas
            i onödan. Därför bör verkställighetstekniken ingå i domstolsprövningen.
            Även Datainspektionen lyfter i sitt remissvar att domstolen måste
            veta vilka tekniska åtgärder som ska genomföras för att kunna
            göra en fullständig nödvändighets- och proportionalitetsbedömning.
            Att SIN föreslås utöva tillsyn över de brottsbekämpande myndigheternas
            användning av hemlig dataavläsning enligt samma regler som gäller
            för användandet av hemliga tvångsmedel i dag räcker enligt vår
            mening inte för att garantera rättssäkerheten för enskilda vid
            verkställighet.
          </p>
          <head xml:id="i-A4xMVypXhxjxgnK1c8VFM3" type="h2">
            5.3 Bristande proportionalitet och rättssäkerhet
          </head>
          <p xml:id="i-WSLzCB4JqSWQPfydHUMBQD">
            Ett stort problem med förslaget är att regeringen gör bedömningen
            att utgångspunkten för hemlig dataavläsning bör vara de krav som
            gäller för det ”bakomliggande” hemliga tvångsmedlet enligt redan
            gällande lag. Det hänger ihop med att regeringen huvud­sakligen
            ser hemlig dataavläsning som en ny metod för att inhämta information
            som redan får hämtas in med befintliga tvångsmedel, och inte som
            ett helt nytt tvångsmedel (se t.ex. prop. 2019/20:64 s. 130).
          </p>
          <p xml:id="i-448BbmWANSNygJWEUuWvua">
            Vi menar att det antagande regeringen gör är en av de verkligt
            stora bristerna med förslaget. I stället för att prova förutsättningarna
            att använda hemlig dataavläsning för varje enskilt brott för sig
            utifrån rättsliga principer om proportionalitet, ändamåls­enlighet
            och effektivitet gör regeringen i stället bedömningen att hemlig
            dataavläsning i huvudsak bara är en ny metod för att komma åt
            information som det redan är tillåtet att samla in med gällande
            tvångsmedelslagstiftning.
          </p>
          <p xml:id="i-NUNHJLYph5DxAXstjbRvh4">
            Vi anser att hemlig dataavläsning är så pass integritetskränkande
            att detta synsätt inte låter sig förenas med gällande rättsliga
            principer. Regeringen konstaterar nu bara att vissa åtgärder är
            tillåtna när det gäller vissa brott och att hemlig dataavläsning
            därför också ska tillåtas avseende samma brott. Man baserar i
            korthet ett helt nytt tvångsmedel på redan befintliga tvångsmedel
            utan att bedöma vare sig proportionalitet eller behov. Datainspektionen
            anför liknande kritik i sitt remissvar och menar att förslaget
            omfattar möjlighet till tvångsmedel för brott som inte är tillräckligt
            allvarliga och anser att utredningen borde ha provat behovet och
            proportionaliteten för vart och ett av de brott som kan aktualisera
            hemlig dataavläsning. Enligt Datainspektionen bör enbart de allra
            allvarligaste brotten kunna leda till att hemlig dataavläsning
            får användas.
          </p>
          <p xml:id="i-PkDAuczfHAF37VWpYLQXRw">
            Sveriges Advokatsamfund avstyrker förslaget med hänvisning till
            att det bl.a. inte uppfyller kravet på proportionalitet. Enligt
            Sveriges Advokatsamfund måste hemlig dataavläsning exklusivt förbehållas
            Säkerhetspolisen vid misstanke om mycket allvarlig brottslighet
            som utgör hot mot rikets säkerhet och som har ett straffminimum
            eller förväntat straffvärde på fängelse i fyra år eller mer för
            att förslaget över huvud taget ska kunna uppfylla kraven på proportionalitet.
            Detta skulle dock kräva ytterligare analys och utredning.
          </p>
          <p xml:id="i-TxaMf6F51ufh6rr6nC3VKU">
            Vänsterpartiet är även sedan tidigare kritiskt till utformningen
            av vissa av de nämnda tvångsmedelsbestämmelserna. Vi anser att
            flera av dessa är både otydliga och för långtgående. Lagen om
            särskild utlänningskontroll (LSU) är t.ex. extremt rättsosäker
            för den enskilda, och insyn i myndigheternas tillämpning av den
            saknas i praktiken. Regeringens förslag om att bestraffa samröre
            med en terroristorganisation (genom en ändring i rekryteringslagen
            som förväntas antas av riksdagen i närtid) brister enligt vår
            mening på en rad punkter (se mot. 2019/20:3427). Därför är det
            extra bekymmersamt att regeringen inte har gjort någon bedömning
            av proportionalitet och behov av hemlig dataavläsning för varje
            brott för sig utan har anpassat det nya tvångsmedlet till redan
            befintliga tvångsmedel. På så sätt byggs rådande otydlighet och
            rättsosäkerhet i befintlig lagstiftning in i den nya lagen om
            hemlig dataavläsning.
          </p>
          <p xml:id="i-2XMRDRmV4WuN4WwAMGK451">
            Ett ytterligare problem är att regeringens bedömning, att hemlig
            dataavläsning i princip bara är en ny metod för att komma åt information
            som Polismyndigheten och Säkerhetspolisen redan har rätt att ta
            del av med befintliga hemliga tvångsmedel, får till följd att
            metoden i korthet kommer att tillämpas vid brott med två års fängelse
            som minimum i straffskalan. Hemlig dataavläsning skulle, enligt
            regeringen, även kunna aktualiseras vid misstanke om ett brott
            som inte har två års fängelse som minimistraff men som i det enskilda
            fallet bedöms ha ett straffvärde på mer än fängelse i två år (på
            grund av den s.k. straffvärdesventilen vid hemlig avlyssning av
            elektronisk kommunikation, 27 kap. 18 § 2 RB, se prop. 2019/20:64
            s. 116). Enligt vår mening är det totalt orimligt ur proportionalitetssynpunkt.
            Såväl Norge som Danmark och Finland har lagar om hemlig dataavläsning
            där tvångsmedlet i huvudsak endast får användas vid brott med
            hårdare straff än vad som föreslås bli fallet i Sverige. I korthet
            handlar det om grova brott som landsförräderi, terroristbrott
            och brott mot rikets säkerhet. I Danmark krävs att det handlar
            om ett brott som kan bestraffas med fängelse i sex år eller mer
            eller att det rör sig om ett särskilt utpekat brott, såsom landsförräderi
            eller terroristbrott. I Norge gäller som utgångspunkt att maxstraffet
            ska vara fängelse i tio år eller mer eller att det handlar om
            vissa angivna brott som brott mot rikets säkerhet, narkotikabrottslig­het
            och människohandel. I Finland ingår även bl.a. grov spridning
            av barnpornografisk bild i brottskatalogen som kan aktualisera
            det tvångsmedel som motsvarar hemlig dataavläsning. I Danmark
            kan dataavläsning inte användas i underrättelseverksamhet, vilket
            däremot är möjligt i Norge (prop. 2019/20:64 s. 59–60).
          </p>
          <p xml:id="i-NgmxQ7ABYN5qEsjqhAXRVM">
            Enligt Vänsterpartiets mening skulle det möjligen vara rimligt
            att använda hemlig dataavläsning vid vissa av de allra grövsta
            brotten, så som i våra grannländer och som Sveriges Advokatsamfund
            och Datainspektionen lyfter i sina remissvar. Men eftersom varken
            utredningen eller regeringen har gjort någon prövning av behovet
            vid varje brott för sig kan vi inte avgöra om så är fallet. Att
            den föreslagna lagen är tidsbegränsad är förvisso positivt, och
            vi förväntar oss en noggrann utredning av nyttan, behovet och
            proportionaliteten i samband med den fortsatta hanteringen. Dock
            har de tidsbegränsade lagar om hemliga tvångsmedel som riksdagen
            tidigare har beslutat om förlängts i olika omgångar för att sedan
            permanentas utan någon större debatt. Det är anmärkningsvärt att
            regeringen presenterar en proposition i slutet av december 2019
            som ska träda i kraft den 1 mars 2020.
          </p>
          <p xml:id="i-411bwzeJfBp8Tw2xe3xi7Y">
            Vänsterpartiet kan sammantaget inte stå bakom regeringens förslag.
          </p>
          <p xml:id="i-Uj1MQ3iDpt1ffiUcJsLSRL">
            Riksdagen bör avslå regeringens proposition 2019/20:64. Detta
            bör riksdagen besluta.
          </p>
        </div>
        <div type="motSignatures">
          <list>
            <item xml:id="i-4AzdyPrY5waqKYpdv9L5v2" who="i-PAfMpaW8KP2UfRTBpXARTc">
              Linda Westerlund Snecker (V)
            </item>
            <item xml:id="i-RHBDvvDbUGVR8LF9nzmbKw" who="i-WjgeYy5RFWngMB9NwFvFEY">
              Christina Höj Larsen (V)
            </item>
            <item xml:id="i-GvoVnEWjS7MCduRikbDCmj" who="i-B4hV7rgBZqLtXzSvZhQHbo">
              Mia Sydow Mölleby (V)
            </item>
            <item xml:id="i-TMYwLa1ym6yw9DitipHfWv" who="i-FqirGpgVadzcvH1i4Q2RHU">
              Jon Thorbjörnson (V)
            </item>
            <item xml:id="i-KnjgFbtfMFX4H7ZMH48frq" who="i-3YXCipudYA4N8ZNFk2PrxQ">
              Jessica Wetterling (V)
            </item>
          </list>
        </div>
      </div>
    </body>
  </text>
</TEI>
