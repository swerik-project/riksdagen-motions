<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-202223-MJU-01707">
  <teiHeader>
    <fileDesc>
      <titleStmt>
        <title>Äganderätten</title>
        <author corresp="i-5wVnuGs5cNm9JWZrGWeZfP">av Jesper Skalberg Karlsson (M)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2022/23:1707 av Jesper Skalberg Karlsson (M)</title>
          <idno type="rdwebb">HA021707</idno>
          <rs type="number">1707</rs>
          <orgName type="comitteeAbbreviation">MJU</orgName>
          <ref type="dokument_url_text">https://data.riksdagen.se/dokument/HA021707/text</ref>
          <ref type="dokument_url_html">https://data.riksdagen.se/dokument/HA021707</ref>
          <ref type="dokumentstatus_url_xml">https://data.riksdagen.se/dokumentstatus/HA021707</ref>
          <ref type="pdf">https://data.riksdagen.se/fil/F1303ED4-60BE-4637-8FA9-3ECB1FBAC6BE</ref>
          <ref type="docx">https://data.riksdagen.se/fil/A2E058A9-80F0-4825-8399-7E426DC1E1A4</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-5wVnuGs5cNm9JWZrGWeZfP</idno>
            <name>Jesper Skalberg Karlsson</name>
            <state type="partyAffiliation" ref="Q110843">
              <desc>M</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-FkWMbjiGUZsmBEB51CREU9" type="signed"/>
        <correspContext corresp="i-FkWMbjiGUZsmBEB51CREU9">
          <note type="signatory" corresp="i-5wVnuGs5cNm9JWZrGWeZfP"/>
        </correspContext>
        <correspAction xml:id="i-Hi2ATrDL3NS8roLrSuFJfq" type="submitted">
          <date when="2022-11-23"/>
          <time when="11:08:42"/>
        </correspAction>
        <correspAction xml:id="i-HSVu4CQzJrgLtHgN6kMPYx" type="reviewed">
          <date when="2022-11-23"/>
          <time when="12:05:32"/>
        </correspAction>
        <correspAction xml:id="i-chcpU8jAnUh4EQKL6RLZr" type="referred">
          <date when="2022-12-01"/>
        </correspAction>
        <correspAction xml:id="i-PWRbgRaNfc9eZkq7Lxs5Ao" type="assigned">
          <date when="2023-09-25"/>
          <time when="16:36:15"/>
        </correspAction>
        <correspContext corresp="i-PWRbgRaNfc9eZkq7Lxs5Ao">
          <ref type="assignedTo">Miljö- och jordbruksutskottet</ref>
        </correspContext>
        <correspAction xml:id="i-FM7F3vBusr3FoeCfYsAiJ5" type="behandlas_i"/>
        <correspContext corresp="i-FM7F3vBusr3FoeCfYsAiJ5">
          <ref type="uppgift">2022/23:MJU13</ref>
          <ref type="ref_dok_id">HA01MJU13</ref>
          <ref type="ref_dok_typ">bet</ref>
          <ref type="ref_dok_rm">2022/23</ref>
          <ref type="ref_dok_bet">MJU13</ref>
          <ref type="ref_dok_titel">Övergripande miljöfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motHeader">
        <div type="motTitle">
          Motion till riksdagen 2022/23:1707 av Jesper Skalberg Karlsson
          (M) Äganderätten
        </div>
      </div>
      <div type="motBody">
        <div type="motProposal" subtype="förslag">
          <head xml:id="i-CJ6FBXfrnEjTLEBqvoFAdb">
            Förslag till riksdagsbeslut
          </head>
          <list>
            <item xml:id="i-AEx9M21gGdkRxa27gN8VHW" sortKey="Yrkande 1">
              Riksdagen ställer sig bakom det som anförs i motionen om att
              stärka äganderätten i lagar och förordningar och tillkännager
              detta för regeringen.
            </item>
          </list>
        </div>
        <div type="motContent">
          <head xml:id="i-ELttpWirGNKCQZwud3YqHo" type="h1">
            Motivering
          </head>
          <p xml:id="i-Wk1hYjma13jrSQV9bw881p">
            I människans begynnelse fanns inga rikedomar. Vårt naturliga
            tillstånd, innan samarbeten och upptäckslusta gjort sig påminda,
            är absolut fattigdom. Men genom århundraden och årtusenden har
            människor utforskat, utvecklat och undersökt. I dag står vi på
            tidigare generationers axlar och blickar ut över den värld vi
            är satta att leva av och med. Vi har som art gjort en fantastisk
            resa.
          </p>
          <p xml:id="i-C8VCFogyejNTnXnderrULi">
            När de första samhällena och grupperna sattes samman, snarare
            av yttre tryck än solidariska vänskapsbetygelser, fanns inte moderna
            lagböcker och rättssamhällen. Det var den starkaste som bestämde.
            Den som hade störst våldskapital kontrollerade de övriga och styrde
            gruppen efter eget tycke. För oss kan det verka främmande. Men
            det var också en övergående fas.
          </p>
          <p xml:id="i-KseQJ6bnesLEq1swdStMVh">
            Människan kom senare att uppfinna rättigheter. De första rättigheterna
            var antag­ligen de negativa rättigheterna – alltså de rättigheter
            som inte kräver en insats från tredje part. Rätten till liv, rätten
            till egendom och rätten att söka sin egen lycka är exempel på
            negativa rättigheter. Rättsfilosofiskt kan man tänka sig att varje
            människa äger sin tid på jorden. Av det följer snart att man också
            äger frukten av sitt arbete (tid gånger insats). Först när sådana
            ”frukter” skapats kan man prata om huruvida de ska tillhöra den
            som skapat dem (äganderätten) eller om de ska användas för gruppens
            eller andras bästa (utilitaristiska, positiva rättigheter).
          </p>
          <p xml:id="i-8fRtR2KRoULhrQEVWtykFU">
            På många sätt är det dessa grundläggande rättigheter som hjälpt
            människor att ansamla resurser och kapital för att utveckla och
            förbättra för både sig själva och sin omgivning. Det en människa
            ser som önskvärt ser hon också till att anskaffa resurser till.
            Det träd hon planterar för att få virke till ett hus skapar värden
            under tiden det står, men det är likväl hennes rätt att hugga
            ner det när tiden är mogen utan att andra dikterar hennes villkor
            för att de vant sig vid trädets skugga. På samma sätt är hennes
            arbets­insats det som skapat själva värdet. Utan hennes egenintresse
            hade trädet inte planterats, skuggan hade inte blidkat hennes
            medmänniskor och huset till henne och hennes familj hade inte
            byggts.
          </p>
          <p xml:id="i-EngSBqin9oJiA1VGarrMsg">
            När större grupper människor går samman i ett egenintresse, för
            att skapa en affärs­möjlighet eller dela på risktagandet, kan
            stora vinster göras. Vi har de senaste årtiondena sett hur allt
            fler människor försöker uppfinna snabbare och bättre tekniska
            lösningar. Det gör de för att de tror att det kommer vara avgörande
            för vår framtid och för att de ser en affärsmöjlighet. När många
            samlas och tror på en viss sektor i ekonomin ansamlas både kapital
            och kompetens. Resultatet? En snabbare utveckling och hårdare
            konkurrens i de sektorer där människor kollektivt, men utan varandras
            inblandning, valt att lägga tid och resurser. Det många vill se
            mer av får vi mer av. Åtminstone när äganderätt och fri konkurrens
            värnas.
          </p>
          <p xml:id="i-PuvnMbLauxPbhs8g4AaU6b">
            Sverige har visat i ord och handling att detta inte bara handlar
            om principer och teoretiska diskussioner, utan om verklig utveckling.
            Laga skifte och den agrara revolutionen lade grunden för att vår
            befolkning fördubblades på 1800-talet trots sjuk­domar, missväxt
            och massutvandring. De liberala reformer som Johan August Gripenstedt
            införde på 1860-talet, kring näringsfrihet och frihandel, lade
            grunden för hundra år av tillväxt. Hårt arbetande människor vid
            såg- och stålverk producerade mer och kunde sälja sina varor på
            allt större marknader. Skatterna som togs ut finansierade utbyggnaden
            av järnvägsnätet och förbättringar i utbildningssystemet, vilket
            stärkte svensk konkurrenskraft ytterligare. Vi lämnade Fattigsverige
            bakom oss genom att arbeta oss ur det. På den resan var äganderätten
            central.
          </p>
          <p xml:id="i-RFY4H8sM1CcWffqMvGG8zG">
            Tyvärr är äganderätten idag utmanad och ifrågasatt i vårt land.
            Vi har under de senaste åren sett allt fler exempel på när staten
            sätter sig över såväl kommuner som företag och enskilda människor.
            Med en byråkratisk apparat som är många gånger större än någon
            enskild någonsin kan mäkta att fäktas mot urholkas äganderätten
            bit för bit. Det är självklart en stor förlust. Inte bara för
            de enskilda människorna vars livsdrömmar raseras, utan för hela
            Sverige som går miste om utvecklingspotential och framtids­lösningar
            som annars hade varit möjliga. Det finns många exempel som är
            värda att lyfta upp i det här sammanhanget.
          </p>
          <head xml:id="i-Fu6BSXvBCffdH4rnnm9455" type="h2">
            Familjen Hillström i Bredöl
          </head>
          <p xml:id="i-H7dXSV5CvmZSk8vGwL3vuK">
            År 2013 gjorde länsstyrelsen ett tillsynsbesök hos familjen Hillström
            i Bredöl, några mil från Vänern. Familjen har i flera generationer,
            sedan 1856, bedrivit ett småskaligt såg­verk med energi från Nossans
            strömmande vatten. Med ungefär 200 meters mellanrum finns två
            turbiner som tar ut ungefär en fjärdedel av vattendragets medelflöde,
            när man tar ut som mest. Fallhöjden är knappt 4 meter.
          </p>
          <p xml:id="i-PUpw2xBy5mHK8wMKs1iLdC">
            Men efter länsstyrelsens besök förklarades häradsdomen för ingreppet
            i vattendraget som ogiltig. Motivet var att myndigheterna vill
            ge fiskarna bättre vandringsvägar uppför Nossan, trots att det
            finns naturliga vandringshinder två kilometer nedströms som omöjliggör
            för lekande fisk att ta sig från Vänern till Bredöl.
          </p>
          <p xml:id="i-V8oYKdhSBZ7CC815bpkXYf">
            Den juridiska processen som påbörjades beräknades kosta över
            1,2 miljoner kronor för familjen Hillström. En hisnande kostnad.
            Men om tillståndet för familjens vatten­verksamhet inte förnyas,
            då försvinner mycket mer. Sågen kommer inte längre kunna leverera
            specialsågat virke till de snickare som arbetar med kulturhistoriska
            byggnader. Spånet och flisen kommer inte längre gå till det lokala
            värmeverket. Den förnybara elen kommer inte längre produceras.
            Dessutom försvinner arbetstillfällen, till liten eller ingen miljönytta
            och i strid med äganderätten.
          </p>
          <head xml:id="i-VXrJRQNuXBQp72Fkrwxrnq" type="h2">
            Götalands sjöar
          </head>
          <p xml:id="i-HMfWc38ZFRXrrqKET4DLA">
            År 2014 beslutade Länsstyrelsen i Västra Götaland om att utvidga
            strandskyddet för 66 av 141 sjöar i Lerum. Skyddet från strandkant
            gick då från ursprungliga 100 meter till 300 meter. Trots att
            flera av strandområdena redan var bebyggda och att det därför
            inte fanns en strand att skydda.
          </p>
          <p xml:id="i-UyvM3awTjJHpyRokd4tDas">
            Dessutom fanns det ett otal fastigheter dit kommunen själv hade
            dragit fram va-nät till tomtgränsen – men i ett slag gjordes fastigheterna
            värdelösa. Detta genom ett myndig­hetsbeslut som i det närmaste
            kan kallas expropriation eftersom ingen ersättning utgår. Något
            som i sin tur är emot äganderättsskyddet, vilket är en del av
            Europakonventionen.
          </p>
          <p xml:id="i-4DvzDdyfUMCjYPPy6VWJjW">
            När överklaganden gjorts till Högsta domstolen har man slagit
            fast att staten är skade­ståndsansvarig om inte grundläggande
            rättigheter respekterats. Men när den social­demokratiskt ledda
            regeringen fattade beslut i ärendet så viftade man bort allt detta.
          </p>
          <head xml:id="i-XNSi5bx3GAeTfFxte2GPNz" type="h2">
            Norrlands skogar
          </head>
          <p xml:id="i-AtPqxCLkueZrsjdBaKPRpw">
            Under 2016 ökade andelen naturreservatsbildningar i Norrbotten
            och Västerbotten mest i hela landet. Över 15 000 hektar avsattes
            – samtidigt som över 170 000 hektar är inven­terade nyckelbiotoper
            (ger inte någon formell skyddsstatus). Det är oerhört extensiva
            ingrepp. Men Skogsstyrelsen menar att det finns lika mycket till
            som är skyddsvärt i de båda länen.
          </p>
          <p xml:id="i-NeUBhU5MiBSmvKViS9VWAn">
            När man säger att något är en nyckelbiotop så påverkar det kraftigt
            markägarens förutsättningar. Virket från sådana skogar blir i
            princip osäljbart eftersom marknaden inte vill förmedla sådant
            trä. En oerhörd hämsko för ett land där trävaror utgör en så stor
            del av våra exportintäkter.
          </p>
          <p xml:id="i-55FFh64E7zaupFvrzxvDd3">
            Men varför blir något en nyckelbiotop? Ofta är det resultatet
            av det aktiva skogs­bruket och skogsskötseln som en ägare ägnat
            sig åt i decennier. Den svenska skogen ska fortsatt omfattas av
            allemansrätten och komma många människor till del, men låt oss
            vara ärliga med att det är det aktiva brukandet genom ägande som
            skapar värdefull skog i samverkan med omvärld och natur.
          </p>
          <p xml:id="i-2cJfMvZxv5rMTB9rNzXyzY">
            Om äganderätten får ha sin naturliga verkan är det dessutom välkommet
            för alla människor. Den växande skogen i Sverige binder årligen
            över 80 procent av de svenska koldioxidutsläppen. En skog som
            inte vårdas och brukas växer inte ordentligt och är därmed mindre
            effektiv i att motverka klimatförändringarna. Detta samtidigt
            som det aktiva skogsbruket ger både jobb och exportintäkter i
            Sverige. Något staten inte bara borde bejaka utan också uppmuntra.
          </p>
          <head xml:id="i-CCkoF86M9snkPwbGMPs6d9" type="h2">
            Fackligt veto
          </head>
          <p xml:id="i-EuQFxJ85DYRvaMbG73g69d">
            I början av 2017 meddelade den då socialdemokratiskt ledda regeringen
            att man ville införa ett fackligt veto mot anställningar av utländsk
            arbetskraft. Överlag är det en märklig slutsats att facket ska
            äga rätt att bestämma vem en enskild företagare vill anställa
            – det borgar för en byråkratisk och klåfingrig hantering där facket
            lär utnyttja sin kartellposition.
          </p>
          <p xml:id="i-P9Z5eZFeoyb15haMXMjiUU">
            Detta långtgående ingrepp i näringsfrihet och äganderätt är dessutom
            på ett direkt sätt skadligt för Sverige. För samhället är arbetskraftsinvandringen
            en samhälls­ekono­misk vinst, eftersom arbetskraftsinvandrare
            genom den skatt man betalar på sin inkomst bidrar till vårt gemensamma
            välstånd.
          </p>
          <p xml:id="i-53jPxJcxeaLEqHG8PLTrhp">
            Vidare är tanken att vissa jobb ska öronmärkas åt vissa individer
            absurd. Politiken har heller inte förmågan att diktera tusentals
            människors framtid genom att hänvisa dem till exempelvis ”enkla
            jobb”. Det är inte ett antal tusen bärplockarjobb som kommer att
            lösa våra stora integrationsproblem. Istället är det företagare
            som söker och hittar kompetens bland arbetssökande och sätter
            dem i arbete som kommer bidra till integra­tionen. Så låt oss
            ge människor möjlighet att skaffa sig den kompetens som krävs.
            Tvingas man som arbetsgivare rekrytera från tredje land, vilket
            sällan är förstahands­valet, borde det vara en signal till beslutsfattare
            att styra om utbildnings- och arbets­marknadspolitiken snarare
            än att ge facken rollen som gränsvakter.
          </p>
          <head xml:id="i-5dqyx68qeirSQShEXNsj41" type="h2">
            Nya hyresregleringar
          </head>
          <p xml:id="i-RwvE3DVKUy3XGmeLeTezTT">
            På våren 2017 presenterade regeringens utredare Agneta Börjesson
            (MP) Hyresgäst­utredningens slutbetänkande (SOU 2017:33) som syftar
            till att ge hyresgäster mer att säga till om när bostäder renoveras.
            Bland annat föreslås vetorätt mot renoveringar man inte gillar,
            och det föreslås en hårdare reglering kring vilka hyresnivåer
            som får sättas än den som finns i dag.
          </p>
          <p xml:id="i-1ApoFgh9nuFznzHrQRt3N">
            Det är viktigt att här slå fast att det är och ska vara skillnad
            på att hyra och att äga något. Redan i dag har hyresgäster ett
            starkt skydd genom lagen; hyror får inte sättas hur som helst
            och reglerna som fastighetsägare måste förhålla sig till är redan
            väldigt många. Dessutom är bostadsmarknadens funktionssätt redan
            satt ur spel med hyres­reglering och bruksvärdesprincipen.
          </p>
          <p xml:id="i-TPMnDAsn8s9x8Ntx9eMuAL">
            Om vi ska få fler hyresrätter byggda och därigenom skapa en mer
            fungerande hyres­marknad i Sverige måste äganderätten för fastighetsägaren
            stärkas. Fler människor kommer inte vilja bli fastighetsägare
            om det ska bli ännu svårare att renovera och under­hålla fastighetsbeståndet.
            Kommer någon att vilja bygga och förvalta hem åt andra om man
            i framtiden inte kommer att få göra nödvändiga reparationer för
            att den boende har vetorätt? Tvister i hyresnämnden är knappast
            lockande för någon. Ändå valde den socialdemokratiskt ledda regeringen
            att titta på förslagen som går på tvärs mot ägande­rätten och
            dessutom kan leda till att vi får färre hyresrätter byggda i Sverige.
          </p>
          <head xml:id="i-CvkGgKiZvxq28ijARTXaZv" type="h2">
            Familjen Andréasson i Bollebygd
          </head>
          <p xml:id="i-C8Hdq3qDqfKDMvWuz8r3Ag">
            I juli 2017 uppmärksammades skogsägarparet Andréasson i Bollebygd.
            De hade gjort en avverkningsanmälan till Skogsstyrelsen enligt
            konstens alla regler. Men fick ändå vänta i 11 månader på ett
            beslut om vad de ska få göra med sin egen mark.
          </p>
          <p xml:id="i-DbLPuvjGPamhKSzphXSssF">
            När beslutet väl kom ville myndigheten kraftigt begränsa avverkningsplanerna,
            för att värna tjäderns spelplats. Men tjäderns spelplats var inte
            på paret Andréassons mark, utan på grannens mark. Ingen ekonomisk
            ersättning erbjöds paret, trots ett ingrepp i deras ägande- och
            brukanderätt. Helt enkelt att anse som expropriation.
          </p>
          <p xml:id="i-CLzQCuAzo89JwgGUVcdi2W">
            Man kan såklart tycka att sällsynta fåglar bör och ska skyddas,
            inte minst för att den biologiska mångfalden är hotad. Men tjädern
            är inte en rödlistad art. Tvärtom anses den livskraftig och får
            jagas hur mycket man vill under jaktsäsong. Man kan därför undra
            vem det är till gagn för att äganderätten åsidosätts. För varken
            grannen, paret Andréasson eller tjädern verkar göra någon särskild
            vinst. Inte samhället heller.
          </p>
          <head xml:id="i-NbxoeDa8YwdcmcELUbZyCb" type="h2">
            Forcerad jämställdhet
          </head>
          <p xml:id="i-Eb8SHCL2sVsNZUGybrKvNb">
            En gång per år redovisar stiftelsen Allbright sin rapport om
            jämställdhet i företags­ledningar. När den senast presenterades,
            i maj 2022, visade det sig att bara 43 svenska börsbolag leds
            av kvinnor, motsvarande 12 procent av börsens vd:ar. Offentliggörandet
            av denna uppgift leder nästan varje år till samma mediala utfall
            – vänsterpartierna i Sverige kräver att bolagsstyrelser ska könskvoteras.
            Det är ett ingrepp i äganderätten.
          </p>
          <p xml:id="i-VthpfQvJ9NU35sSS8oQy4o">
            Är det konstigt att det ser ut som det gör? Låter man människor
            göra fria val kommer det ibland att leda till olika resultat på
            gruppnivå. Ser vi tillbaka på högskoleutbildning­arnas sammansättning
            under en tid när dagens börs-vd-generation växte upp, så finner
            vi en del av förklaringen till dagens situation. Utbildningarna
            var under 60- och 70-talet kraftigt mansdominerade. 1969 var andelen
            kvinnor på civilekonom­utbildningar 15 procent.
          </p>
          <p xml:id="i-CyDYdrZa9wytJB2vMPdvmP">
            Leker vi med tanken att alla poster i ledningen för ett börsbolag
            besätts av en medel­gammal ledamot så är alla examinerade år 1980.
            Då var 24 procent av de examinerade ingenjörerna, civilekonomerna
            och juristerna kvinnor. Men andelen i styrelserna är 30 procent.
          </p>
          <p xml:id="i-YZQME7aJwVcenCRYhyEeuC">
            Det är inte omöjligt, utan snarare sannolikt, att pendeln kommer
            tippa över. I dag har tjejer bättre betyg än killar i nästan alla
            ämnen i grundskolan, tjejer är i majoritet på många högskoleutbildningar
            och i framtiden kommer de leda börsbolag till nya land­vinningar.
            Tittar vi på närbesläktad forskning är det också så att bolag
            med styrelser där båda könen är representerade i genomsnitt har
            bättre lönsamhet än de som har homogena styrelser. Och nog för
            att äganderätten i sig är ett rekvisit för värdeskapande. Men
            att vi ska tvinga företag att ha en könsbalans som gör dem mer
            lönsamma? Det lär de snart komma underfund med själva – eller
            annars bli utkonkurrerade av företag som har förstått korrelationen.
          </p>
          <head xml:id="i-TuDv2PSoxuuKqGpDeQACDW" type="h2">
            File Hajdar
          </head>
          <p xml:id="i-D7t3JEWWazwbUdRaPQgLRn">
            I Slite på norra Gotland ligger Cementa, en svensk cementfabrik
            som årligen producerar mer än hälften av den cement som används
            till viktiga byggprojekt i hela Sverige. Där skapas cirka 500
            arbetstillfällen på fabriken och i det omkringliggande samhället.
            Redan idag är man en av världens grönaste fabriker, eftersom utsläppen
            av koldioxid per producerad ton cement är lägre än hos konkurrenterna.
            I planerna för framtiden finns också att införa koldioxidinfångning,
            vilket skulle kunna göra tillverkningen klimat­neutral redan år
            2030.
          </p>
          <p xml:id="i-J3tgZWzDuuWRRaohHwz4x">
            Men för att skapa cement krävs kalksten. Den täkt man använder
            idag ligger på File Hajdar, och där har bolaget planerat att utöka
            täkten med 41 hektar för att kunna bryta kalksten och förse Sverige
            med cement fram till 2041. En utökning som minst sagt har stött
            på patrull.
          </p>
          <p xml:id="i-9mW4XHbQw5JurHTWhjvcCo">
            Det började med att regeringen år 2014 gav Länsstyrelsen på Gotland
            ett uppdrag om att inventera mark på norra Gotland, för att sedan
            föreslå lämpliga områden för Natura 2000-områden i enlighet med
            Europeiska unionens art- och habitatdirektiv. Sagt och gjort:
            Under 2015 fattade den socialdemokratiskt ledda regeringen beslut
            om att utlysa 15 nya Natura 2000-områden och göra tio utvidgningar
            av områden som redan var utpekade. Totalt handlade det om cirka
            10 000 hektar. Och eftersom Natura 2000‑områden i lagens mening
            inte är ett formellt skydd så betalas inte ersättning ut till
            markägarna, trots att verksamhet som till exempel byggande av
            vindkraft omöjliggörs.
          </p>
          <p xml:id="i-35aHUMreBuHEJjam18uRaT">
            Området för den planerade utökningen av täkten på File Hajdar
            blev inte utpekat som Natura 2000-område år 2015. De cirka 500
            hektar i anslutning till File Hajdar som Länsstyrelsen på Gotland
            föreslagit som Natura 2000 återremitterades. Men när remissen
            gjorts och Naturvårdsverket tog upp ärendet igen år 2017 var det
            istället 1 500 hektar man ville undanta från brukande. Istället
            för att göra en avvägning mellan naturvärden och Sveriges förutsättningar
            att bli självförsörjande på cement så tog man med stora delar
            av Kallgate och Forsvidar i sitt förslag.
          </p>
          <p xml:id="i-HnvTYA8ATLwhFp7X2V3TMq">
            Men är det inte bra att skydda natur från brukande? Det får sägas
            vara tveksamt i detta fall. Den blomma man vill skydda på File
            Hajdar, nipsippan, kommer såklart att lida skada på just File
            Hajdar om man bryter kalksten där. Men nipsippan är inte utrotningshotad
            globalt sett, det finns gott om nipsippa i flera andra länder
            med liknande väderförhållanden. Dessutom går den att plantera
            om på andra platser.
          </p>
          <p xml:id="i-P13sBvnS5pn3QfzzHcHT5c">
            Vidare är det värt att påminna om att Natura 2000 inte är ett
            naturskydd som Sverige har full rådighet över. När väl en regering
            beslutat att anmäla ett område som Natura 2000 till EU-kommissionen
            är det ett beslut som gäller för evigt, även om den art man vill
            skydda på en plats flyttar på sig eller dör ut. Det blir i fallet
            med nipsippan nästan komiskt, eftersom att nipsippans största
            fiende inte är kalkbrytning – utan de rådjur som äter upp den.
          </p>
          <head xml:id="i-k5NRbfnGuvXf6Weq8y8n2" type="h2">
            Talerätt på internet
          </head>
          <p xml:id="i-ukkyF5bPoE9ypHsyXqhDA">
            Med en utökad talerätt för organisationer har det blivit enklare
            för små grupper att lägga sig i avverkningsplaner på andras fastigheter.
            I vissa fall har det handlat om grupper som inte ens har en stadga
            eller ett medlemsregister – utan enbart konstituerar sig genom
            sociala medier. En sådan utveckling, där alla har möjlighet att
            säga till om allt och därigenom dra ärenden i långbänk, är inte
            önskvärd.
          </p>
          <p xml:id="i-7sfJLDByQxH19r5kpS8DcX">
            Rättssäkerheten för ägare av jord- och skogsbruksmark är av stor
            betydelse. Det är den, i par med äganderätten, som möjliggjort
            att långsiktiga verksamheter fått utvecklas och frodas under de
            senaste århundradena. Om äganderätten för dem inte säkerställs
            saknas incitament att investera i anläggningar och insatsvaror
            för att utveckla företagen. Ingen vågar ta risker om man inte
            vet att man kommer att få skörda frukten av sitt arbete.
          </p>
          <p xml:id="i-BgqqcyMCtaQitGWgmBz5Sj">
            De kulturlandskap som många vill värna är skapade av enskilda
            markägare som kunnat lita på att lagarna våra folkvalda politiker
            stiftat även gäller i verkligheten. Ges subjektiva åsikter från
            organisationer med starka egenintressen en möjlighet att påverka
            myndighetsbeslut så ruckas detta avsevärt.
          </p>
          <head xml:id="i-2g4H2GdQ2zxqJQEa9Rhbze" type="h2">
            Familjen Röcklinger i Lärbro
          </head>
          <p xml:id="i-QijejNbx6pA5S3Z7XcaMVP">
            År 2011 signalerade Naturvårdsverket att man var intresserad
            av att köpa ön Klasen från privata markägare, familjen Röcklinger,
            för att göra ön till ett naturreservat. Myndig­heten tog in en
            egen värderingsman och värderade ön – som mest används till bete
            för lamm – till ett värde om 1,3 miljoner kronor. Eftersom att
            ön är ungefär 37 hektar stor medför det ett värde på 35 000 kronor
            per hektar.
          </p>
          <p xml:id="i-KVheUjbTAsgR1gunecX1iS">
            Samma år som Klasen värderades såldes en ö av liknande storlek,
            Rone Ytterholme, för lite drygt 3,2 miljoner kronor. Skillnaden
            i hektar är obetydlig, men det finns en skillnad: På Rone Ytterholme
            står två ekonomibyggnader med stampat jordgolv. Ingen el, inget
            vatten och inga andra bekvämligheter finns att tillgå.
          </p>
          <p xml:id="i-SmSJ5hyHtuWgZrENNEBcRu">
            Under förhandlingar år 2012 var stugan och markens värde central
            i diskussionen mellan familjen Röcklinger och Naturvårdsverket.
            Myndigheten menade att ekonomi­byggnaden på Rone Ytterholme var
            att jämföra med ett gotländskt fritidshus, med ett ungefärligt
            värde på 1,6 miljoner kronor – trots att de små stugorna med stampat
            jordgolv varken får renoveras eller användas under den tid då
            djurskötsel inte bedrivs. Hela förfarandet gick ut på att myndigheten
            ville sänka priset för marken på Klasen.
          </p>
          <p xml:id="i-JMeWwpPBh77FPWhZmdq1UG">
            Vad gjorde då Röcklinger? Man tog då fram en byggrätt på Klasen,
            för att få skäligt betalt i likhet med försäljningen av Rone Ytterholme.
            Men då ville Naturvårdsverket inte betala, för man var bara intresserad
            av att köpa marken till det underpris man själv värderat den till.
            Detta får man tillstå är en betydande uppförsbacke för markägaren
            som vill ha skäligt betalt för sin mark, och som heller inte motsatt
            sig att ön skall bli naturreservat.
          </p>
          <head xml:id="i-Y1fy52eTJQRc9RkvHq5gdX" type="h2">
            Sammanfattningsvis
          </head>
          <p xml:id="i-F6AzTTeX2F5caBX4YiSjrJ">
            Mot bakgrund av detta kan sägas att äganderätten är fundamental.
            Vetskapen om att man kan förfoga över det man äger, att man kan
            bruka och nyttja det, är grunden för samhällsutveckling i vårt
            land och i världen. Det är ett effektivt sätt att skapa nytta
            och värde. Med äganderätten skapas viljan och tryggheten att investera.
            Med vetskapen att det arbete och kapital man satsar också kommer
            en själv till gagn motiverar oss till stordåd.
          </p>
          <p xml:id="i-Y8NMsBRw2wh5QnnYgqdxDd">
            Om vi ska ha underbara dagar framför oss behöver vi hitta tillbaka
            till det. Till ett Sverige som inte mäter sitt egenvärde utifrån
            procentmål som sätts upp på någon myndighet, utan hittar sin självbild
            och vision hos alla de människor som brukar, skapar och förvaltar
            i vårt land. Hos dem som vet vad mod, entreprenörskap och arbete
            faktiskt betyder. Hos dem som ser potential där andra bara ser
            en plätt gräs.
          </p>
        </div>
        <div type="motSignatures">
          <list>
            <item xml:id="i-XQSkCxCyMD889KEL18Syax" who="i-5wVnuGs5cNm9JWZrGWeZfP">
              Jesper Skalberg Karlsson (M)
            </item>
          </list>
        </div>
      </div>
    </body>
  </text>
</TEI>
