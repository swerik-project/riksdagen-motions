<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-200607-UU-00285">
  <teiHeader>
    <fileDesc>
      <titleStmt>
        <title>Mänskliga rättigheter åt palestinska flyktingar som är bosatta i arabländer</title>
        <author corresp="i-TECanR77Prb79DHwPvLitN">av Annelie Enochson (kd)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Mänskliga rättigheter åt palestinska flyktingar som är bosatta i arabländer</title>
          <idno type="rdwebb">GU02U285</idno>
          <rs type="number">U285</rs>
          <orgName type="comitteeAbbreviation">UU</orgName>
          <ref type="dokument_url_text">http://data.riksdagen.se/dokument/GU02U285/text</ref>
          <ref type="dokument_url_html">http://data.riksdagen.se/dokument/GU02U285</ref>
          <ref type="dokumentstatus_url_xml">http://data.riksdagen.se/dokumentstatus/GU02U285</ref>
          <ref type="doc">http://data.riksdagen.se/fil/92EE6D58-B5BD-4690-A907-995FDBD85F74</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-TECanR77Prb79DHwPvLitN</idno>
            <name>Annelie Enochson</name>
            <state type="partyAffiliation" ref="Q213654">
              <desc>KD</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-LAvGZwwkXMQQDusdGPpqaZ" type="signed"/>
        <correspContext corresp="i-LAvGZwwkXMQQDusdGPpqaZ">
          <note type="signatory" corresp="i-TECanR77Prb79DHwPvLitN"/>
        </correspContext>
        <correspAction type="referral" xml:id="i-HyqgnpP6UbDwkGDxYEuYXg">
          <date when="2006-11-07"/>
        </correspAction>
        <correspAction type="dismissal" xml:id="i-6TMx1mK8EPJD8uRVj81fQn">
          <date when="2006-11-07"/>
        </correspAction>
        <correspAction type="numbering" xml:id="i-4Zn5utLtSE3HFq8Fzhiho6">
          <date when="2006-11-02"/>
        </correspAction>
        <correspAction type="submission" xml:id="i-55MUPMtC2kHJe4cpHSHvSB">
          <date when="2006-10-31"/>
        </correspAction>
        <correspAction type="transfer" xml:id="i-Xmzby7eRhUgPPULVT4gVfA">
          <date when="2006-10-31"/>
        </correspAction>
        <correspAction type="assigned" xml:id="i-8gNSDZtHV6jjbXJTFfzvUm"/>
        <correspContext corresp="i-8gNSDZtHV6jjbXJTFfzvUm">
          <ref type="assignedTo">Utrikesutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motBody">
        <div type="motProposal" subtype="förslag">
          <head xml:id="i-Pzof56htY62RHWiXtUxdV7">
            Förslag till riksdagsbeslut
          </head>
          <list style="ol">
            <item xml:id="i-51crHz8Gvp7Jcs73gvBYHU">
              Riksdagen tillkännager för regeringen som sin mening vad i motionen
              anförs om att Sverige i internationella sammanhang, i första hand
              genom EU och FN, bör verka för att palestinska flyktingar som
              är bosatta i arabländer ska få möjlighet att erhålla medborgarskap
              i dessa länder.
            </item>
            <item xml:id="i-ShpfikKzPywTw1Nn92UAPY">
              Riksdagen tillkännager för regeringen som sin mening vad i motionen
              anförs om att avveckla Unrwa och överföra administrationen av
              de palestinska flyktingarna till UNHCR.
            </item>
          </list>
        </div>
        <div type="motContent">
          <head type="h1" xml:id="i-Q6otJ81ZhzhmnG2qyWXNJz">
            Mänskliga rättigheter åt palestinska flyktingar som är bosatta
            i arabländer
          </head>
          <head type="h1" xml:id="i-4zXDeLkSDoM821kmLbX7Yn">
            Motivering
          </head>
          <p xml:id="i-UWZrbMaj8HG9MEuZYRVWa8">
            Det är inte storleken som gör det palestinska flyktingproblemet
            unikt. Avsevärt större flyktingskaror har under det senaste århundradet
            förflyttats på andra håll i världen. 15 miljoner etniska tyskar
            tvingades från sina hem i Östeuropa efter andra världskriget;
            miljoner muslimer och hinduer flydde kors och tvärs från de då
            nyligen etablerade staterna Indien och Pakistan när den indiska
            kontinenten delades 1948. Det unika med det palestinska flyktingproblemet
            är att det har permanentats, etablerats och blivit ett fast inslag
            i Mellanösterns demografiska bild med världssamfundets goda minne.
            I mer än femtio år har människor i flyktingläger utnyttjats som
            brickor i ett politiskt spel.
          </p>
          <p xml:id="i-D5aZverTXR7gfdVxj6GCER">
            Arabstaterna har anklagat Israel för att med våld ha drivit ut
            flyktingarna medan Israel hävdat att flyktingarna skulle ha lockats
            bort av arabstaterna eller flytt på eget initiativ.
          </p>
          <p xml:id="i-2oH7NzwL26gEunno3Vozku">
            I Israel har ett antal nya historiker under de senaste tjugo
            åren ansträngt sig för att befria historieskrivningen från de
            myter som präglat debatten. Denna självrannsakan började med en
            doktorsavhandling av den israeliske historikern Benny Morris.
            Han skiljer mellan fyra huvudfaser i uppkomsten av det palestinska
            flyktingproblemet.
          </p>
          <p xml:id="i-TQ3wAKZtVXFZgNotrU9Nij">
            Under den första, i februari och mars 1948, medan britterna fortfarande
            styrde, satte sig akademiker, affärsmän och överklass i säkerhet,
            tillsammans 75 000 personer.
          </p>
          <p xml:id="i-J96zDvQTZ1cHN6in7n7GgV">
            Den andra fasen utspelades mellan april och juni samma år. Det
            var massflyktens månader. Morris finner inga bevis för att arabstaternas
            ledare via radiostationer eller på annat sätt lockade människor
            att fly. Däremot kan lokala arabiska ledare i en del fall ha hetsat
            palestinier till flykt. Morris slår också fast att det aldrig
            existerat någon israelisk plan att fördriva palestinier. Men lokala
            israeliska befälhavare tycks ibland ha gjort allt för att få iväg
            dem.
          </p>
          <p xml:id="i-Dq39i7dBJ7Rzn9UyrbE9aC">
            Under den tredje fasen, från juli till oktober, utfärdade den
            israeliska armén formella order som förbjöd alla former av övergrepp
            mot civila araber. Dessa ignorerades i en del fall av lägre befäl.
            Så var uppenbarligen fallet i exempelvis Ramleh och Lod.
          </p>
          <p xml:id="i-XYKm3skYZHstorx3DJqY7G">
            I den fjärde och sista fasen, oktober och november, ägde att
            antal våldsamma israeliska övergrepp rum. I Dawayima, väster om
            Hebron kan man tala om en massaker, omkring åttio människor dödades
            eller sårades. Flykten 1948, sammanfattar Morris, var resultatet
            av krig, inte av medveten planering, vare sig judisk eller arabisk.
          </p>
          <p xml:id="i-67YU4pXw22eNN71zhZnpVX">
            December 1948 röstade FN:s generalförsamling fram resolution
            194. Där fastslogs att de palestinska flyktingarna som ville återvända
            till sina hem för att leva i fred med sina grannar skulle ha rätt
            att göra så. De övriga skulle erhålla kompensation för egendom
            som de förlorat på grund av sin flykt. Som en följd av resolution
            194 etablerades 1949 UNCCP (United Nations Conciliation Commission
            to Palestine). Resolutionen fattades av generalförsamlingen och
            är därför att ses som en rekommendation som därmed inte är bindande.
            Syftet var att försöka lösa det palestinska flyktingproblemet
            i enlighet med resolution 194, av UNCCP beräknat till 726 000
            individer. Under förhandlingarna framkom att de arabiska länderna
            ansåg att den enda lösningen var att flyktingarna skulle återvända
            till sina ursprungliga hem. Israel var villigt att ta emot 100
            000 flyktingar men hävdade att även de andra länderna som deltagit
            i kriget skulle ta sitt ansvar. Eftersom resolution 194 inte var
            bindande och UNCCP inte fick det internationella stöd som krävdes
            för att hitta en lösning på problemet, lade UNCCP ner sin verksamhet
            i början på 50-talet.
          </p>
          <p xml:id="i-HH47hVjKqAgxywHugsprzr">
            1949 beslutade FN även att de palestinska flyktingarna skull
            hanteras av Unrwa (United Nations Relief and Works Agency) tills
            en lösning infann sig. I Unrwas första rapport, som publicerades
            den 1 maj 1950, beräknades antalet flyktingar till 914 000. Unrwas
            definition av vem som var flykting blev följande: En arabisk person
            som hade bott inom det brittiska mandatet Palestina mellan juni
            1946 och maj 1948 och hade flytt. Med tiden har mandatet förnyats
            vart tredje år och definitionen av vem som är flykting utökats
            till flyktingarnas barn och barnbarn. Palestiniers flyktingstatus
            går alltså i arv.
          </p>
          <p xml:id="i-8DCvnEvoTsuqvkopDodrPi">
            1951 grundades UNHCR (The United Nations High Commissioner for
            Refugees) av FN:s generalförsamling. Sedan dess bildande har UNHCR
            hanterat alla världens flyktingar med undantag för de palestinska
            flyktingarna som fortfarande är inordnade under Unrwa.
          </p>
          <p xml:id="i-L3HnLkxGzdqbnV5V18UatK">
            Det palestinska flyktingproblemet är alltså det enda i världen
            som har ett eget flyktingorgan. Det innebär att det som gäller
            för världens alla flyktingar inte är relevant för de palestinska
            flyktingarna. I enlighet med FN:s förhållningssätt presenterade
            1959 Dag Hammarskjöld en plan över hur det palestinska flyktingproblemet
            skulle kunna lösas under en tioårsperiod från 1960 till 1970.
            Tanken var att de oljeproducerande länderna stegvis skulle integrera
            flyktingarna och ge dem medborgarskap. Flyktingar som hade behov
            av ett medborgarskap och arbete skulle integreras i länder som
            var i behov av arbetskraft och där språk, kultur och religion
            var desamma som flyktingarnas. Förslaget förkastades av Unrwa.
            Som Ralph Garroway, före detta chef för Unrwa, förklarade i augusti
            1958: Arabstaterna vill inte lösa flyktingproblemet. De vill behålla
            det som ett öppet sår, en skymf mot FN och ett vapen mot Israel.
            Arabiska ledare struntar i om flyktingarna lever eller dör.
          </p>
          <p xml:id="i-9XumoaRvtGy4ZeQNnYYvG5">
            På sjuttiotalet tog Israel ett initiativ och byggde ett nytt
            bostadsområde åt de palestinska flyktingar som ville flytta från
            flyktinglägret. Unrwa svarade med att genomdriva två resolutioner
            i FN, 1971 och 1978 resolution 42/69 D och E, som förbjöd Israel
            att bygga åt palestinska flyktingar på Västbanken och Gazaremsan.
            1993 vädjade Shimon Peres till Unrwa om att Israel skulle få bygga
            5 000 bostäder för palestinska flyktingar på Gazaremsan och Västbanken,
            men fick avslag.
          </p>
          <head type="h2" xml:id="i-LQ4xVNEQvdBp7BNxK7cyE1">
            Dagens situation
          </head>
          <p xml:id="i-EiT7oTsap1CQpzGL3a8rFM">
            Unrwa är i dag den största arbetsgivaren för palestinier på Västbanken
            och Gazaremsan och anställde under 1990-talet 9 000 människor.
            1,2 miljoner flyktingar lever kvar i flyktingläger som blivit
            deras permanenta bostad och 2,6 miljoner flyktingar som lever
            i städer eller byar i anslutning till flyktinglägret, har bevarat
            sin flyktingstatus. Jordanien är det enda land i Mellanöstern
            som givit sina 1,6 miljoner palestinska flyktingar medborgarskap.
            Syrien ger visserligen sina 383 000 flyktingar samma utbildningsmöjligheter
            och sociala tjänster som sina medborgare, men inte medborgarskap.
            Libanons 211 000 flyktingar har inte rätt att bygga ut sina bostäder,
            (vilket i och för sig ignoreras), eller bygga permanenta tak över
            sina hus. Dessutom är de begränsade i frågan om vilka yrken de
            får praktisera. Under de 53 år som gått har man enligt Unrwas
            beräkningar kommit fram till att det idag finns ca 3,8 miljoner
            palestinska flyktingar. Det höga antalet har flera grunder.
          </p>
          <list style="ol">
            <item xml:id="i-9KQ74WYuZbHFtBahHBoqfG">
              Många flyktingar registrerade sig med mer än ett namn för att
              kunna få mer än en ranson vid proviantutdelning.
            </item>
          </list>
          <list style="ol">
            <item xml:id="i-ACy7H2At1FQD4D1x2RkCpf">
              Flyktingarna beräknades efter antalet ransoner som delades ut.
            </item>
          </list>
          <list style="ol">
            <item xml:id="i-C6nvZWVdiRX3HeV935sUcw">
              När flyktingar avled togs deras ransoneringskort över av andra,
              vilket gjorde att den avlidne aldrig föll ur Unrwas statistik.
              Därför har flyktinggruppen en extremt låg mortalitet.
            </item>
          </list>
          <list style="ol">
            <item xml:id="i-TXffjnGymxhbiRjAK8x5f5">
              Flyktingstatusen för palestinska flyktingar är den enda som går
              i arv. En palestinier som har far- eller morföräldrar eller föräldrar
              som är flyktingar kan räkna sig själv till samma kategori. Det
              föds alltså dagligen barn i flyktingläger runt om i arabländer,
              på Västbanken och i Gaza, vilka räknas som flyktingar bara för
              att deras föräldrar eller farföräldrar är det.
            </item>
          </list>
          <p xml:id="i-EMJEeVERGmzLzNWgb6h8xm">
            Om en flykting skall åtnjuta Unrwas stöd så får han inte ha något
            arbete vilket omöjliggör egenmakt och bidrar till passivitet.
          </p>
          <p xml:id="i-AbvHi1jbpYXs5S8ocFWMSL">
            Enligt UNHCR är en flykting en person som befinner sig utanför
            det land där han eller hon har nationell tillhörighet och är oförmögen
            eller på grund av rädsla ovillig att använda sig av det landets
            beskydd. Uteslutna från den definitionen är de som redan har ett
            medborgarskap, kombattanter och krigsförbrytare. Samtidigt ser
            UNHCR omplacering som en icke önskvärd men dock möjlig lösning
            på flyktingens problem.
          </p>
          <p xml:id="i-3PHHguV7HnERBf7YEgyMbT">
            Under hela Mellanösternkonflikten har frågan om varför de palestinska
            flyktingarna bör ha ett eget flyktingorgan varit kontroversiell.
            Trots det har FN:s medlemmar stött Unrwa med stora summor pengar
            under hela tiden. Sverige har genom åren varit den största bidragsgivaren
            till Unrwa i förhållande till sin befolknings storlek. Under budgetåret
            2005 stöder Sverige Unrwa med 210 miljoner kronor.
          </p>
          <p xml:id="i-SaHwERy3eyfsbPsCchUReV">
            Unrwa har i princip ingen annan uppgift än att försöka tillfredställa
            de mest elementära behoven och har därför ingen möjlighet att
            driva exempelvis frågan om rätten att återvända. Resultatet av
            Unrwas hantering av problemet har lett till att 95 % av de 3,8
            miljoner som Unrwa definierar som flyktingar, är födda utanför
            det som kan ses som Israels gränser, den så kallade Gröna linjen,
            som markerade israeliskt territorium före kriget 1967. Flyktingproblemets
            utveckling och att antalet flyktingar ökat så drastiskt var inget
            som kunde tas i beaktande eller förutses då resolution 194 genomdrevs
            i FN:s generalförsamling. I resolution 242 (som är bindande då
            den kommer från FN:s säkerhetsråd) står det om en rättvis lösning
            på flyktingproblemet. Vagheten i formuleringen och att man undviker
            att yrka på rätten att återvända visar att även FN tycks ha konstaterat
            det omöjliga i att implementera resolution 194.
          </p>
          <p xml:id="i-FUUqNqhoXybeJCNKENwzgr">
            I dag bör dock de berörda parterna fråga sig vad en palestinsk
            stat ska ha för syfte om flyktingarna ska återvända exakt till
            den plats varifrån de kom eller stanna där de bor. Vilka ska då
            bo i den nybildade staten Palestina? Rimligtvis är en palestinsk
            stat en del av lösningen på flyktingproblemet även om flyktingarna
            också ska vara berättigade till kompensation för förlorad egendom.
            Från israeliskt håll vore det omöjligt att acceptera att 3,8 miljoner
            flyktingar skulle ges möjligheten till villkorslöst återvända
            till sina hem för att de av Unrwa definieras som flyktingar. Att
            Israel är ett litet land (22 000 kvadratkilometer) är bara en
            av anledningarna. Israels rättsliga status som självständig nation
            ger landet möjlighet att utifrån sina egna lagar, precis som alla
            andra länder, besluta om vilka regler som ska gälla för medborgarskap
            och invandring. Om Israels rätt att fatta beslut ifrågasätts av
            andra stater eller FN, som dessutom skulle fatta besluten åt Israel
            (t.ex. att tvingas ta emot ett stort antal flyktingar) så har
            landet förlorat sin självständighet och därmed i princip demonterats.
          </p>
          <p xml:id="i-FwPRuHHsZQuHCDGifWs7MP">
            I dag är den palestinska rösten kluven. De finns de som anser
            att det borde ligga i palestiniernas intresse att Unrwa läggs
            ned eller inordnas under UNHCR. Visserligen skulle det leda till
            att definitionen på vem som är pale­stinsk flykting ändras, och
            antalet palestinier med flyktingstatus skulle minska drastiskt.
            UNHCR:s definition skulle bland annat innebära att alla de palestinier
            som på ett eller annat sätt deltagit i motstånd mot den israeliska
            armen och därmed hamnat i kategorin kombattanter automatiskt förlorat
            sin flyktingstatus. Dessutom skulle de flesta flyktingarna på
            Västbanken och Gaza ses som så kallade internflyktingar, alltså
            som någon som tvingades lämna sitt hem men inte har passerat en
            internationell gräns. Detta har sin grund i att de linjer som
            skiljer Israel från Gazaremsan och Västbanken ännu inte är internationellt
            erkända gränser. Även om en palestinsk stat bildas skulle många
            förlora sin flyktingstatus, då flyktingarna skulle förväntas bli
            medborgare i den nybildade staten Palestina. Dessa ändringar skulle
            leda till att antalet palestinier definierade som flyktingar enligt
            UNHCR skulle minska till strax under en miljon. Ändå finns det
            palestinier som anser att det vore en effektiv omväg till att
            ge alla 3,8 miljoner flyktingar möjligheten till rätten om återvändande,
            då UNHCR anses vara en mycket starkare organisation med större
            möjligheter att genomföra och fatta beslut. Det är också uppenbart
            att de pale­stinska flyktingarna går miste om en rad rättigheter
            genom att inte skyddas av UNHCR.
          </p>
          <p xml:id="i-KHcdhuQTsvYk8cb3zDgC58">
            I flertalet länder har flyktingar som bor utanför lägret inte
            tillgång till sjukvård och utbildning då det är något som förutsätts
            tillhandahållas av de värdländer där de befinner sig. Unrwa ser
            sig inte förpliktigat att hjälpa människor som bor och arbetar
            utanför flyktingläger. Majoriteten av palestinierna anser dock
            fortfarande att just det faktum att antalet flyktingar som hanteras
            av Unrwa dagligen ökar genom nya födslar på sikt kommer att stärka
            Unrwa och ge organisationen större möjligheter att genomdriva
            kravet på rätten att återvända. Varje år ökar de palestinska flyktingarna
            med 100 000 nya flyktingar enligt Unrwas egna siffror.
          </p>
          <p xml:id="i-86drK5oPapAy2QKMSeWfcd">
            Då FN varit en central aktör i Mellanöstern sedan staten Israel
            bildades och även varit den organisation som genom Unrwa konserverat
            det palestinska flyktingproblemet under drygt 50 år, borde FN
            också kunna vara den drivande kraften i att finna en lösning.
            Varför skulle egentligen en grupp flyktingar särbehandlas? Och
            vad var det ursprungliga syftet med Unrwa? En möjlig och genomförbar
            lösning är att en palestinsk stat med hjälp av FN absorberar de
            palestinska flyktingar som önskar bli medborgare, precis som Israel
            sedan statens grundande tagit emot judiska flyktingar och givit
            dem medborgarskap. De palestinska flyktingar som väljer att inte
            flytta till Palestina ska ha rätten att få medborgarskap i andra
            länder i enlighet med dessa länders invandringslagar.
          </p>
          <p xml:id="i-5qLxH6QdvnWRF6zsaQULeo">
            Samtidigt som FN:s medlemmar bör ge den tänkta palestinska staten
            all den hjälp som behövs för att skapa ett ordnat samhälle med
            starka demokratiska organisationer, ska även de flyktingar som
            kan påvisa att de förlorat egendomar, eller på annat sätt är berättigade
            till kompensation, få ersättning. Kompensationen bör betalas av
            dem som varit delaktiga i tillkomsten av det palestinska flyktingproblemet
            och dess konservering. Det gäller de som deltog i kriget 1948
            inklusive Israel och alla de övriga länder som bidragit till att
            en lösning hittills inte blivit möjlig.
          </p>
          <p xml:id="i-9dUAvmWsHFdPuwnevbDFTV">
            Det är knappast rimligt att ställa krav på de flyktingar som
            oförskyllt sitter i läger. Däremot måste det palestinska ledarskapet
            oavsett vilka det består av, förlika sig med att följden av en
            palestinsk stat också bland annat innebär ansvaret för de palestinska
            flyktingarna.
          </p>
          <p xml:id="i-Gkjubr9EYPhJKxDWDDqLYP">
            Flyktingarnas situation leder till att hat utvecklas och att
            försoning är utom räckhåll. I Jordanien där palestinier beviljas
            medborgarskap är försoningsviljan betydligt större. Det är mycket
            lättare att integrera de palestinska flyktingarna i arabländerna
            där de nu bor eftersom de har samma språk, samma religion, samma
            traditioner och historiskt sett samma folk.
          </p>
          <p xml:id="i-6Efyf57WCn7tAC4uaKUSRL">
            Alla civiliserade länder som tar emot flyktingar försöker att
            se till att dessa människor integreras i samhället. Målet är att
            andra och tredje generationen ska uppleva värdlandet som sitt
            eget land. På detta sätt undviks många konflikter. Alla människors
            rättigheter till ett värdigt liv kan uppnås. Många länder har
            lagar och regler som medför att en flykting kan få medborgarskap
            efter ett antal år av laglig vistelse i landet, om han så önskar.
          </p>
          <p xml:id="i-TVFWdAQiXa2ciT3wXRBCGK">
            Sverige har långvariga traditioner att stödja mänskliga rättigheter
            i olika delar av världen. Likaså har Sverige goda relationer med
            flertalet arabiska länder. Sverige är också aktiv medlem i FN
            och EU.
          </p>
          <p xml:id="i-4uRYKrcUhHPm2p33WpMnL7">
            Med de erfarenheter som finns idag kan Sverige arbeta för att
            palestinska flyktingar som har varit bosatta i olika arabländer
            under mer än femtio år skall få möjligheter att få medborgarskap
            i respektive land. På detta sätt kan Sverige bidra till förbättrade
            levnadsförhållanden för palestinska flyktingar och samtidigt öka
            möjligheten att uppnå en fredlig uppgörelse i IsraelPalestinakonflikten,
            som vi alla så mycket längtar efter.
          </p>
        </div>
        <div type="motSignatures">
          <list>
            <item xml:id="i-DNEkvU43DZWtuasXCFAjMo" who="i-TECanR77Prb79DHwPvLitN">
              Annelie Enochson (kd)
            </item>
          </list>
        </div>
      </div>
    </body>
  </text>
</TEI>
