<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201718-KU-02835">
  <teiHeader>
    <fileDesc>
      <titleStmt>
        <title>Ett modernt offentligt belöningssystem</title>
        <author corresp="i-Pu4JFuoHUq5W6JaAtvinyz">av Annicka Engblom (M)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2017/18:2835 av Annicka Engblom (M)</title>
          <idno type="rdwebb">H5022835</idno>
          <rs type="number">2835</rs>
          <orgName type="comitteeAbbreviation">KU</orgName>
          <ref type="dokument_url_text">http://data.riksdagen.se/dokument/H5022835/text</ref>
          <ref type="dokument_url_html">http://data.riksdagen.se/dokument/H5022835</ref>
          <ref type="dokumentstatus_url_xml">http://data.riksdagen.se/dokumentstatus/H5022835</ref>
          <ref type="docx">http://data.riksdagen.se/fil/5E9EFC89-4E08-41AA-97B3-10F46F463BC8</ref>
          <ref type="pdf">http://data.riksdagen.se/fil/A40E48A0-71A6-456E-84E0-38B7CCE777FE</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-Pu4JFuoHUq5W6JaAtvinyz</idno>
            <name>Annicka Engblom</name>
            <state type="partyAffiliation" ref="Q110843">
              <desc>M</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-3bTLDRkQL9tA8TobogzVXA" type="signed"/>
        <correspContext corresp="i-3bTLDRkQL9tA8TobogzVXA">
          <note type="signatory" corresp="i-Pu4JFuoHUq5W6JaAtvinyz"/>
        </correspContext>
        <correspAction xml:id="i-FCS8SKMnjSWZSxpJWgop4c" type="submitted">
          <date when="2017-10-04"/>
          <time when="16:14:57"/>
        </correspAction>
        <correspAction xml:id="i-CuoUbUGKg2a1BNvUX9zDbA" type="reviewed">
          <date when="2017-10-04"/>
          <time when="16:18:59"/>
        </correspAction>
        <correspAction xml:id="i-FipXBK4rfH3PKyVRdAYmdT" type="referred">
          <date when="2017-10-13"/>
        </correspAction>
        <correspAction xml:id="i-BpBjjtJFsTpmB3dkDzLD7X" type="assigned">
          <date when="2018-11-01"/>
          <time when="12:26:58"/>
        </correspAction>
        <correspContext corresp="i-BpBjjtJFsTpmB3dkDzLD7X">
          <ref type="assignedTo">Konstitutionsutskottet</ref>
        </correspContext>
        <correspAction xml:id="i-9UeQcoJELVATZhJseNfWig" type="behandlas_i"/>
        <correspContext corresp="i-9UeQcoJELVATZhJseNfWig">
          <ref type="uppgift">2017/18:KU28</ref>
          <ref type="ref_dok_id">H501KU28</ref>
          <ref type="ref_dok_typ">bet</ref>
          <ref type="ref_dok_rm">2017/18</ref>
          <ref type="ref_dok_bet">KU28</ref>
          <ref type="ref_dok_titel">Allmänna helgdagar m.m.</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div xml:id="i-XhCgwFkgrEwiVjYSbekLm5" type="motHeader">
        <div xml:id="i-WcgsPspqERLFmZQDRhhGq8" type="motTitle">
          Motion till riksdagen 2017/18:2835 av Annicka Engblom (M) Ett
          modernt offentligt belöningssystem
        </div>
      </div>
      <div xml:id="i-Q9uZsh5tgjKxMfeC7SaAhG" type="motBody">
        <div xml:id="i-RNCsbDXDCuTFM7tP4hx2U6" type="motProposal" subtype="förslag">
          <head xml:id="i-K3JLuvkVnLE6nUqH5X78uR">
            Förslag till riksdagsbeslut
          </head>
          <list xml:id="i-Qmo4m99TadU2np1a88JqaS">
            <item xml:id="i-VB1eehWurdsC1y9wb3D9WH" sortKey="Yrkande 1">
              Riksdagen ställer sig bakom det som anförs i motionen om att
              tillsätta en parlamentarisk utredning angående ett modernt offentligt
              belöningssystem som bl.a. innebär att svenska medborgare kan belönas
              på samma sätt som utländska medborgare, och detta tillkännager
              riksdagen för regeringen.
            </item>
          </list>
        </div>
        <div xml:id="i-RCrPNfJWSnS1DBpjsC4gmJ" type="motContent">
          <head xml:id="i-S9PkoJykCWUimoyyGiHsXz" type="h1">
            Motivering
          </head>
          <p xml:id="i-PccJHUZEPoXYf53BqnZUcN">
            I de flesta länder finns sedan länge offentliga, ideella belöningssystem
            som innebär att staten på ett symboliskt sätt framför sin erkänsla
            och sitt tack till personer som utfört särskilt viktiga eller
            särskilt berömvärda insatser. Insatserna kan ha utförts på vitt
            skilda samhällsområden, till exempel inom politiken, internationella
            organisationer, näringslivet, den ideella sektorn, konsten, musiken,
            litteraturen, idrotten eller vetenskapen. Det kan handla om att
            belöna en livsgärning eller en enstaka, synnerligen viktig gärning.
            Det kan handla om att belöna det egna landets medborgare eller
            medborgare i andra länder.
          </p>
          <p xml:id="i-SuRAizpVjMKFmps2roNffi">
            Också Sverige har ett offentligt belöningssystem av detta slag.
            Det kan i huvudsak sägas ha tre beståndsdelar: ordensväsendet,
            kungliga medaljer och regeringens medaljer. Både ordenssystemet
            och medaljsystemet har anor sedan i vart fall 1700-talet och beskrivs
            närmare i till exempel betänkande 1992/93: KU7.
          </p>
          <p xml:id="i-D5TQyi3y8N92BiXwNn2TGr">
            De ordnar som ännu delas ut är Serafimerorden och Nordstjärneorden.
            Den förstnämnda kan tilldelas medlemmar av det svenska kungahuset
            samt utländska statschefer och därmed jämställda personer. Nordstjärneorden
            kan, på förord av regeringen, tilldelas utländska medborgare och
            statslösa personer som är bosatta utomlands. Nordstjärneorden
            är en belöning för personliga insatser för Sverige eller svenska
            intressen. Enligt riksdagens utredningstjänst har den sedan 1975
            delats ut till i genomsnitt 150–200 utländska medborgare per år.
            Sammanlagt rör det sig under denna tid alltså om 6 000–8 000 förläningar
            (RUT pm dnr 2011:0264).
          </p>
          <p xml:id="i-CkWSXSWfZeYcWDDUn3U5QH">
            Några få exempel på senare års mottagare av Nordstjärneorden:
          </p>
          <p xml:id="i-MghC59ZPtS1HyNaV3CFCJN">
            ─ Christian Vettier, seniorrådgivare vid European Spallation
            Source, tog i februari 2011 emot Nordstjärneorden för sitt arbete
            för ESS-projektet.
          </p>
          <p xml:id="i-3GbZHpMyaLM5gDVBXiqcYy">
            ─ Torsdagen den 21 oktober 2010 förlänades guvernören i Michigan,
            USA, Jennifer Granholm, Nordstjärneorden.
          </p>
          <p xml:id="i-R19HMp5AuWJoPjF3QCMojg">
            ─ Nordstjärneorden utdelades till Siggi Loch, jazzproducent,
            i Berlin den 8 mars 2010.
          </p>
          <p xml:id="i-VD8p4oyC1KooFNf5bGFk2E">
            ─ Fem finländska medborgare tilldelades i februari 2010 Nordstjärneorden
            med anledning av Märkesåret 1808–09: statssekreterare Risto Volanen,
            kammarrådet Henry Wiklund, överdirektör Helena Edgren, musikpedagogen
            Mauno Järvelä och teaterchefen Jussi Helminen.
          </p>
          <p xml:id="i-BNQjobe97d3bjLoca1RNAX">
            ─ Den förra USA-ambassadören i Sverige Michael Wood förärades
            i maj 2009 Nordstjärneorden vid en ceremoni på svenska ambassaden
            i Washington DC.
          </p>
          <p xml:id="i-2L5rY3th6HbbxDKWKgU1oW">
            ─ Vid kungaparets besök i Thailand i februari 2005 hedrades de
            tre guvernörerna för provinserna Phuket, Krabi och Phang Nga –
            Mr Udomsak Usawarangkul, Mr Arnont Promnart och Mr Anuwat Maytheewibulwut
            – för sina insatser i samband med flodvågskatastrofen 2004 genom
            att de tilldelades Nordstjärneorden.
          </p>
          <p xml:id="i-NfuMZkMp34dDdkuNN2ez4e">
            ─ Thamnoon Wanglee, f.d. verkställande direktör för Thai Airways
            International, hedrades med Nordstjärneorden vid kungaparets besök
            i Thailand 2005 för sitt aktiva främjande av turismen mellan Sverige
            och Thailand och för sitt stöd till scoutrörelsen.
          </p>
          <p xml:id="i-7xMTScztaexmTTdQbyKBpN">
            ─ Norska stortingets talman Jörgen Kosmo tilldelades Nordstjärneorden
            onsdagen den 3 november 2004. Kosmo tilldelades orden för sina
            insatser för att främja det norsk-svenska politiska samarbetet,
            bl.a. på försvarsområdet, under sina år som försvarsminister 1993–1997
            och som nordisk samarbetsminister år 2001.
          </p>
          <p xml:id="i-NiyhQC2k4x2QpMhcrqjbyS">
            De kungliga medaljerna är (se www.kungahuset.se):
          </p>
          <p xml:id="i-SMfMJxTPABFQ4yEqpmJuzE">
            ─ Serafimermedaljen, som delas ut till personer som genom humanitär
            eller allmänt samhällsgagnande gärning gjort sig synnerligen förtjänta.
            Utdelas sparsamt, totalt 14 gånger sedan 1973, det vill säga ungefär
            en gång vart tredje år.
          </p>
          <p xml:id="i-CuopM2bhZSEo7h6P4aL6dk">
            ─ H.M. Konungens medalj, som utdelas för framstående insatser
            inom Sverige eller för lång och trogen tjänst inom hovet. Den
            utdelas mer frekvent. Exempelvis förlänades 68 personer denna
            utmärkelse år 2010. 2013 var antalet 55.
          </p>
          <p xml:id="i-BZcFL8LNqLt2zzAKgV7teM">
            ─ Litteris et Artibus, som förlänas för litterära och konstnärliga
            förtjänster till i genomsnitt fyra till sex personer om året.
          </p>
          <p xml:id="i-72zzYDKwDKxkUxqLAn1W9C">
            ─ Prins Eugen-medaljen, som tilldelas konstnärer, högst tre svenska
            medborgare per år och en medborgare från vardera av de övriga
            nordiska länderna.
          </p>
          <p xml:id="i-9MCJkpfAKKH8gb9drpwura">
            ─ Prins Carl-medaljen, som utdelas till högst en person om året
            för nationell eller internationell humanitär verksamhet.
          </p>
          <head xml:id="i-C1RvNcgFf3mNzQihuQZS28" type="h1">
            Uppskattningsvis belönas på detta sätt alltså 60–80 personer
            per år.
          </head>
          <p xml:id="i-SPsMpqG4YmPrZuGFxoi2Gy">
            Regeringen delar ut följande belöningsmedaljer (se SB pm 2006:1):
          </p>
          <p xml:id="i-QFFeTtbeGvpSaTx3dFk7te">
            ─ Illis quorum meruere labores, för att belöna insatser för kulturella,
            vetenskapliga och andra allmännyttiga ändamål; utdelades 227 gånger
            åren 1975–2005, enligt SB pm 2006:1.
          </p>
          <p xml:id="i-Db1NfTa5ELk6spc1S8M7LK">
            ─ För berömliga gärningar, till personer som rådigt och modigt
            räddat en människa i livsfara; utdelades 17 gånger 1975–2005,
            ungefär en gång vartannat år.
          </p>
          <p xml:id="i-Bmr2p5XUEyga99hRFmSywR">
            ─ För medborgerlig förtjänst, utdelas på i princip samma grunder
            som Illis quorum; utdelades 12 gånger 1975–1988; har inte utdelats
            sedan 1988.
          </p>
          <p xml:id="i-UuBETPPtVSnBqYknDoYCuH">
            ─ För omsorgsfull renvård, till företrädare för renskötseln;
            utdelades tre gånger 1975– 2005.
          </p>
          <p xml:id="i-8N4ytd9RHv7vPVh6NU21Ru">
            Regeringen kan också tilldela en person professors namn på i
            princip samma grunder som medaljen Illis quorum utdelas. Cirka
            sju personer per år tilldelas professors namn, det vill säga ungefär
            lika många som tilldelas Illis quorum. Således belönar regeringen
            cirka 15 personer om året på dessa sätt. Denna redogörelse visar
            några omständigheter.
          </p>
          <p xml:id="i-44X2TKks8mFfhGztkf17rw">
            Svenska staten hedrar 200 utländska medborgare med Nordstjärneorden
            varje år, medan omkring 75–100 svenska medborgare årligen får
            en kunglig medalj eller en medalj eller professors namn av regeringen.
            Svenska staten hedrar utländska medborgare med belöningar av högre
            rang än de som tilldelas svenska medborgare. Ordnar har betydligt
            högre rang än medaljer, och svenska medborgare utöver kungahusets
            medlemmar kan sedan 1975 inte få svenska ordnar.
          </p>
          <p xml:id="i-BPTPyAX2maCPEr1KkAYib7">
            Det offentliga belöningssystemet består av flera belöningar som
            överlappar varandra. Kulturella gärningar kan belönas med H.M.
            Konungens medalj, Litteris et Artibus, Prins Eugen-medaljen, Illis
            quorum, För medborgerlig förtjänst och Professors namn. Allmänna
            samhällsinsatser, t.ex. inom politiken, kan belönas med Serafimer­medaljen,
            H.M. Konungens medalj, Illis quorum och För medborgerlig förtjänst.
            Humanitära insatser kan belönas med Serafimermedaljen, H.M. Konungens
            medalj, Prins Carl-medaljen, Illis quorum och För medborgerlig
            förtjänst. Flera belöningar har kommit mer eller mindre ur bruk
            eller utdelas i vart fall mycket sällan: Serafimer­medaljen, För
            medborgerlig förtjänst och För omsorgsfull renvård. Också För
            berömliga gärningar utdelas mycket sparsamt.
          </p>
          <p xml:id="i-JT3CfSZKrVFt2PAoMgtHwU">
            Min slutsats blir att det offentliga belöningssystemet behöver
            ses över och reformeras för att bättre uppfylla sina syften. Reformeringen
            bör syfta till att ge belöningssystemet en mer lättöverskådlig
            och logisk struktur än det har idag, så att överlappande och obsoleta
            belöningar undviks så långt det är möjligt. Reformeringen bör
            även syfta till att öka antalet belöningar som tilldelas svenska
            medborgare och att säkerställa att svenska medborgare ska kunna
            tilldelas belöningar av samma höga rang som utländska medborgare
            redan kan få, det vill säga ordnar.
          </p>
          <p xml:id="i-UuEVC11VsQ32DuTh66x6Zm">
            Självklart är det angeläget att tacka utländska medborgare som
            gjort personliga insatser för Sverige och svenska intressen genom
            att främja handel, kulturutbyte eller andra viktiga företeelser.
            Att en möjlighet att ge ordnar till utländska medborgare behölls
            får uppfattas som att regering och riksdag även i början av 1970-talet
            insåg att Sverige måste kunna ge utländska medborgare belöningar
            av samma höga rang som andra länder gör (och som svenska medborgare
            kan få i andra länder). Jag vill dock framhålla att det också
            måste vara av stor betydelse att tacka svenska medborgare som
            gjort vårt land till en bättre plats att leva på. Det framstår
            därför som ologiskt att svenska medborgare som gjort insatser
            för Sverige får färre belöningar och belöningar av lägre rang
            än utländska medborgare som gjort insatser för Sverige.
          </p>
          <p xml:id="i-57G5sfz1XVWxvL5h8bgRzA">
            En omständighet som vi blivit uppmärksammade på vid kontakt med
            en del svenska ambassadörer runt om i världen är att det ibland
            upplevs som besvärande att Nordstjärneorden enbart kan tilldelas
            utländska medborgare. I länder där det bor en hel del svenska
            medborgare kan det innebära att om ambassadören vill tacka två
            personer – en medborgare i det aktuella landet och en svensk medborgare
            som sedan kortare eller längre tid bor i landet – för förtjänstfulla
            insatser för Sverige, så kan enbart den utländska medborgaren
            få Nordstjärneorden. I synnerhet om personerna exempelvis bor
            i samma stad, har arbetat med samma projekt, känner varandra eller
            har gjort liknande insatser kan det upplevas som otillfredsställande
            och ologiskt att ge den utländska medborgaren en kunglig orden,
            medan den svenska medborgaren bara kan få ett varmt tack.
          </p>
          <p xml:id="i-KZ8vCedmvouprDCKNpE5kL">
            Här är några kommentarer från svenska ambassadörer:
          </p>
          <p xml:id="i-4YRniC4J8K7wLomfB5W5pg">
            Jag har vid flera tillfällen fått avstå från att hedra personer
            som om de vore utländska medborgare helt klart skulle ha föreslagits
            få Nordstjärneorden. Hoppas det går att få till en ändring.
          </p>
          <p xml:id="i-LoyJVi3iLEuT7sFpdaKhL2">
            Det finns många framstående svenskar här som gör fina insatser
            för Sverige. […] det är otillfredsställande att svenska medborgare
            inte kan få bli avtackade med Nordstjärneorden. Jag har svårt
            att förstå varför. Det är ju både ett bra och billigt sätt att
            visa uppskattning och tacksamhet.
          </p>
          <p xml:id="i-V98mCKrWRmn4mysJM4sSUw">
            … gränsdragningen mellan svensk och utländsk medborgare känns
            i det här sammanhanget allt mer otidsenlig och svårtillämpad.
            Globaliseringen innebär långt fler familjer med mer än ett medborgarskap
            och förändringarna i svensk medborgarskapslagstiftning har också
            inneburit att dubbelt medborgarskap idag är långt vanligare. Allt
            talar för att vi bara sett början på denna utveckling.
          </p>
          <p xml:id="i-5qn21nnv5hRqcHSBdha4B3">
            Det är lätt att tänka sig fall där t.ex. en betydelsefull person
            i utlandet, med delvis rötter i Sverige som invandrare, men som
            återflyttat, bör belönas med en orden, för bidrag till svenska
            förbindelser med hemlandet, ’beyond the call of duty’. Avgörande
            för om hon eller han kan förlänas en orden blir då medborgarskapet,
            vilket inte känns bra. Frågan kommer naturligtvis att uppstå i
            många fall med betydande gärningar inom offentlig tjänst, inom
            näringsliv och privat sektor, om kulturpersonligheter, för ledande
            akademiker etc., med familjebakgrund i både Sverige och andra
            länder.
          </p>
          <p xml:id="i-M223PoVL1HvHhySVZKiDPX">
            Inom utrikesförvaltningen finns en tradition att föreslå s.k.
            honorärkonsuler för Nordstjärneorden efter vissa givna antal år
            i tjänst för Sverige. Också här uppstår naturligtvis en obekväm
            och som det känns idag otidsenlig diskriminering av svenska medborgare,
            av personer med dubbelt medborgarskap och personer som känt en
            vilja att behålla ett svenskt medborgarskap, trots bosättning
            i utlandet. Det är inte svårt att föreställa sig en situation
            där en person som annars hade förlänats orden inte kan få den,
            just därför att denne känt starka band till Sverige.
          </p>
          <p xml:id="i-XuU588PdxmwVXRTjRBNPU1">
            I det sistnämnda citatet uppmärksammas den omständigheten att
            en person som har både svenskt och utländskt medborgarskap, något
            som blir allt vanligare, inte kan få Nordstjärneorden. Att ordnar
            åter ska kunna tilldelas svenska medborgare innebär inte med nödvändighet
            att man bör göra det möjligt att ge Nordstjärneorden till svenska
            medborgare och/eller att man bör återaktivera Vasaorden och Svärdsorden,
            som förklarades vilande 1975. Detta är en av flera möjligheter.
            En annan möjlighet är att inrätta en eller flera nya ordnar, var
            och en med sin inriktning.
          </p>
          <p xml:id="i-UrGCcxvtJDvH8PQxr8W2BU">
            När möjligheten att tilldela svenska medborgare svenska ordnar
            avskaffades 1975 hade framför allt Svärdsorden och Nordstjärneorden
            stelnat i sina former. Svärdsorden tilldelades mer eller mindre
            med automatik den som tjänstgjort som officer i försvaret under
            ett visst antal år. Nordstjärneorden fyllde en liknande funktion
            för bl.a. höga statstjänstemän. Detta är bakgrunden till att konstitutionsutskottet
            år 1973 (bet. KU 1973:27) framhöll att det belöningssystem som
            då tillämpades återspeglade en gången tids samhällssyn genom att
            ge uttryck för värderingar av samhällsinsatser enbart med hänsyn
            till tjänsteställning. Det påpekades också att reformen stöddes
            av de personal­organisationer som företrädde det övervägande antalet
            statsanställda.
          </p>
          <p xml:id="i-67unQa5xbxk1FCnzowGL6o">
            Frågan om hur staten bör hedra personer som gjort framstående
            samhällsinsatser hade alltså på 1970-talet blivit närmast en facklig
            förhandlingsfråga för de statligt anställda. Den situationen framstår
            som märklig på flera sätt och till ett sådant stelt belöningssystem
            vill ingen komma tillbaka. Ordnar och medaljer ska inte ges rutinmässigt,
            och formerna ska inte vara föremål för fackliga förhandlingar.
            Sådana belöningar måste självfallet delas ut efter en individuell
            bedömning av varje potentiell mottagares insatser. Om Svärdsorden
            och Nordstjärneorden åter ska kunna tilldelas svenska medborgare
            måste därför kriterierna moderniseras. De av KU 1973 anförda argumenten
            äger således inte längre giltighet.
          </p>
          <p xml:id="i-KAj3UsWHGTqogNmE1b3Pfz">
            Uttalandet från KU 1973 visar både att belöningssystemet behövde
            förändras och att tidsandan då var en helt annan än nu. Vid 1970-talets
            mitt ansåg många att det var olämpligt att hylla och tacka personer
            som utmärkt sig positivt på olika sätt. ”Du ska inte tro att du
            är något” och ”En ann är så god som en ann” är sentenser som sammanfattar
            samhällsandan. Som tur är har det nu åter blivit legitimt att
            lyfta fram goda förebilder och konstatera att vårt samhälle behöver
            människor som tar i lite extra, gör särskilda insatser. Det betyder
            inte att de på ett mänskligt plan är värda mer än någon annan
            människa, utan det betyder att de har gjort något gott för vårt
            samhälle som vi alla.
          </p>
          <p xml:id="i-TdWiThromsbw4kD95gyuFt">
            Det offentliga belöningssystemet fyller en viktig funktion. Det
            är betydelsefullt att visa uppskattning för personer som på olika
            samhällsområden gör framstående insatser, dels för att de förtjänar
            det som individer, dels för att vårt samhälle behöver människor
            som gör framstående insatser och därför har anledning att både
            tacka dem och lyfta fram dem som goda förebilder. Det brukar ibland
            påpekas att belöningar av detta slag är mycket kostnadseffektiva
            för staten – de kostar nästan ingenting, men värdesätts ändå högt
            av mottagarna. Ett trevligare sätt att beskriva samma iakttagelse
            är kanske att konstatera att de flesta människor sätter stort
            värde på andras uppskattning och att då få en belöning å hela
            Sveriges och svenska folkets vägnar för en berömvärd insats innebär
            för de flesta att man hedras på ett sätt som inte kan mätas i
            pengar.
          </p>
          <p xml:id="i-9KtZBUH1pySdoiN5aBkkFC">
            Sammanfattningsvis: Det behövs en parlamentarisk utredning för
            att skapa ett modernt, offentligt belöningssystem som bättre uppfyller
            sina syften och som innebär att svenska medborgare kan belönas
            på samma sätt som utländska medborgare i enlighet med vad som
            anförs ovan. Detta bör ges regeringen tillkänna.
          </p>
        </div>
        <div xml:id="i-SEewxFAKyLXo9Kmgf9bYDR" type="signatureBlock">
          <list xml:id="i-KWWpuKFjJa3roCGtTH5d26">
            <item xml:id="i-8o9dRC5iX76BDBYnU6swkv" type="signature">
              Annicka Engblom (M)
            </item>
          </list>
        </div>
      </div>
    </body>
  </text>
</TEI>
