<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-200708-JuU-00340">
  <teiHeader>
    <fileDesc>
      <titleStmt>
        <title>Prostitution och trafficking</title>
        <author corresp="i-RnWtNUQCpycyMXbuRLTXcR">av Josefin Brink m.fl. (v)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Prostitution och trafficking</title>
          <idno type="rdwebb">GV02Ju340</idno>
          <rs type="number">Ju340</rs>
          <orgName type="comitteeAbbreviation">JuU</orgName>
          <ref type="dokument_url_text">http://data.riksdagen.se/dokument/GV02Ju340/text</ref>
          <ref type="dokument_url_html">http://data.riksdagen.se/dokument/GV02Ju340</ref>
          <ref type="dokumentstatus_url_xml">http://data.riksdagen.se/dokumentstatus/GV02Ju340</ref>
          <ref type="doc">http://data.riksdagen.se/fil/255A453D-0694-4FD2-B0D9-BA3E85C67E50</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-RnWtNUQCpycyMXbuRLTXcR</idno>
            <name>Josefin Brink</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-7Gy2xwC7Jyimjy9QTKnQEf</idno>
            <name>Rossana Dinamarca</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-du5LHNwBWrCH1am94GCk1</idno>
            <name>Eva Olofsson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-Sn3HArFcXWQDenVvrpFSQe</idno>
            <name>LiseLotte Olsson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-JxxHuvwXWsJTZYTnBZLHj</idno>
            <name>Marianne Berg</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-HuLG6uG3WpUsxnFzw8M12N" type="signed"/>
        <correspContext corresp="i-HuLG6uG3WpUsxnFzw8M12N">
          <note type="signatory" corresp="i-RnWtNUQCpycyMXbuRLTXcR"/>
          <note type="signatory" corresp="i-7Gy2xwC7Jyimjy9QTKnQEf"/>
          <note type="signatory" corresp="i-du5LHNwBWrCH1am94GCk1"/>
          <note type="signatory" corresp="i-Sn3HArFcXWQDenVvrpFSQe"/>
          <note type="signatory" corresp="i-JxxHuvwXWsJTZYTnBZLHj"/>
        </correspContext>
        <correspAction type="referral" xml:id="i-TVeoEFWanKuMZ5r2UkYEmx">
          <date when="2007-10-16"/>
        </correspAction>
        <correspAction type="dismissal" xml:id="i-XSuJh1aSUim2w2cK75N8zd">
          <date when="2007-10-16"/>
        </correspAction>
        <correspAction type="numbering" xml:id="i-FU9GagzLEF3Ef7qu14qWa9">
          <date when="2007-10-05"/>
        </correspAction>
        <correspAction type="submission" xml:id="i-7pDpmA9Kmm1STJQzHvrePo">
          <date when="2007-10-04"/>
        </correspAction>
        <correspAction type="transfer" xml:id="i-92KGFvBv6GHsfC2qXR8uk">
          <date when="2007-10-03"/>
        </correspAction>
        <correspAction type="assigned" xml:id="i-86gYh5JWaFP8ZmL783K7WX"/>
        <correspContext corresp="i-86gYh5JWaFP8ZmL783K7WX">
          <ref type="assignedTo">Justitieutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motHeader"/>
      <div type="motBody">
        <div type="motProposal" subtype="förslag">
          <head xml:id="i-AJeg1WFG7h9G8oBSJrh8vE">
            1 Förslag till riksdagsbeslut
          </head>
          <list style="ol">
            <item xml:id="i-E5vaagefWExdA8DU9GFJ2D">
              Riksdagen begär att regeringen återkommer med förslag på inrättande
              av nationellt resurscentrum mot prostitution.
            </item>
            <item xml:id="i-Y9dtNf8fqPq4YQQ9kMNYXS">
              Riksdagen tillkännager för regeringen som sin mening vad som
              anförs i motionen om att ett nytt politikområde bör införas.
            </item>
            <item xml:id="i-QcZR47GrjeCy3pRZazwMNp">
              Riksdagen tillkännager för regeringen som sin mening vad som
              anförs i motionen om att den som utsatts för sexuell exploatering
              normalt ska beredas skydd och beviljas permanent uppehållstillstånd
              med stöd av Genèvekonventionen. 1
            </item>
            <item xml:id="i-WNrLWzh9E6DfFb5LnZEB37">
              Riksdagen tillkännager för regeringen som sin mening vad som
              anförs i motionen om att regeringen bör låta utreda metoder för
              att säkerställa att information om brottmål samt brottsskadeersättning
              till offer för människohandel för sexuella ändamål kommer dessa
              personer till godo.
            </item>
            <item xml:id="i-NJi2jTXVe5JbvABDKCGVRe">
              Riksdagen tillkännager för regeringen som sin mening vad som
              anförs i motionen om att regeringen i Europeiska rådet bör arbeta
              för att lyfta fram den svenska lagstiftningen som en modell för
              att minska prostitution och människohandel för sexuella ändamål.
            </item>
          </list>
          <p xml:id="i-R9ZubxCPK8njp13QxDSXnc">
            1 Yrkande 3 hänvisat till SfU.
          </p>
        </div>
        <div type="motContent">
          <head type="h1" xml:id="i-QrtFWg7ZjZrfxMuEJhuAF2">
            2 Motivering
          </head>
          <p xml:id="i-Y7XEPZfBSL92Qht6tYvZsx">
            Vänsterpartiet anser att prostitution är en del av det sexualiserade
            våldet mot kvinnor. Den rådande maktordningen mellan könen, där
            män är överordnade och kvinnor underordnade, framställer det som
            självklart för män att utnyttja och exploatera kvinnors kroppar.
            Budskapet är att kvinnor är en handelsvara för mäns sexualitet,
            som det står dem fritt att köpa, förbruka och göra sig av med.
            All prostitution, både den nationella och den globala över gränserna,
            är beroende av mäns efterfrågan; det är män som upprätthåller
            och stimulerar efterfrågan på sexuella tjänster. Frågor som berör
            prostitution är föremål för stor debatt både nationellt och internationellt.
            Arbetet för att stoppa prostitution måste ske utifrån insikten
            att det handlar om makt. Lagen om förbud mot köp av sexuella tjänster
            (kort sexköpslagen) som trädde i kraft i Sverige den 1 januari
            1999 och skärptes den 1 april 2005, är en världsunik lagstiftning
            i den meningen att den synliggör maktförhållandet mellan köpare
            och säljare, och ger köparen straffansvaret. Lagen är i enlighet
            med FN:s konvention om avskaffande av allt slags diskriminering
            mot kvinnor (Cedaw) som i artikel 6 slår fast följande: Konventionsstaterna
            skall vidta alla lämpliga åtgärder, inklusive lagstiftning, för
            att bekämpa alla former av handel med kvinnor och utnyttjande
            av kvinnoprostitution.
          </p>
          <head type="h1" xml:id="i-WEehNxyH9rLnEUNmLvVBRE">
            3 Prostitution i Sverige
          </head>
          <p xml:id="i-4USFDnAZk1aGgWJ9shYW9A">
            Alltsedan sexköpslagen trädde i kraft har uppföljning skett för
            att samla kunskap om prostitutionens utveckling i Sverige. I Socialstyrelsens
            rapport från 2003 anses omfattningen av gatuprostitutionen vara
            betydligt mindre nu än innan sexköpslagen infördes. Antalet kvinnor
            i gatuprostitution har minskat totalt sett med 3050 procent sedan
            lagen infördes och nyrekryteringen har nästan helt avstannat (Ekberg
            2004). Både prostitutionsgrupperna och polisen bekräftar en kraftig
            minskning av den öppna gatuprostitutionen och antalet sexköpare
            i storstäderna. Lagen har också lett till att fler narkotikaberoende
            kvinnor i prostitution har sökt hjälp för sitt missbruk.
          </p>
          <p xml:id="i-TQoNo6HdTPeeeH9vfyqfoA">
            Det är svårare att få en bild av den mer dolda inomhusprostitutionen
            som förekommer på bl.a. restauranger, hotell, dansställen, massageinstitut
            och genom kontakter som förmedlas via Internet. Personer som erbjuder
            sexuella tjänster mot betalning via Internet är en relativt ny
            företeelse men situationen är likartad i andra länder, varför
            denna utveckling anses vara ett led i samhällets utveckling och
            inte en konsekvens av införandet av sexköpslagen i Sverige.
          </p>
          <p xml:id="i-Nmq9PbxteYXiUhr9dkB3JB">
            Prostitution är inte bara ett storstadsfenomen utan förekommer
            även på mindre orter och i olika delar av landet. 48 av landets
            kommuner hade kännedom om kvinnor i prostitution 1999 när lagen
            trädde i kraft. Antalet registrerade misstänkta och antalet anmälda
            brott mot sexköpslagen har ökat alltsedan lagen trädde i kraft
            och tyder på att lagen fungerar.
          </p>
          <p xml:id="i-XURTkEf9jbL5mUxkeuuETo">
            Vänsterpartiet ser förbudet mot köp av sexuella tjänster som
            ett avgörande verktyg för att bekämpa prostitution utan att skuldbelägga
            den som befinner sig i prostitution, och vi är stolta över att
            aktivt ha medverkat till att införa lagstiftningen. Men parallellt
            med kriminaliseringen av köparna anser vi att staten måste följa
            upp, ta sitt ansvar och institutionalisera adekvat stöd och hjälp
            till de kvinnor som vill lämna prostitutionen.
          </p>
          <head type="h1" xml:id="i-RMf9x1FrFgFeoMzosTBpvo">
            4 Stöd till kvinnor i prostitution
          </head>
          <p xml:id="i-RgntSYdBevM8RxPMrhjVch">
            Olika källor visar att våld är nära förknippat med prostitution.
            Enligt en norsk studie (Renland 2002) utsätts kvinnor i prostitution
            för kraftigt våld från köpare i form av våldtäkt, fysisk misshandel
            och/eller rån minst en gång i veckan. Kvinnorna har dessutom en
            hög tröskel för vad som definieras som våld, vilket leder till
            att våldet ofta är underrapporterat (Skilbrei 1998). Prostitutionsgrupperna
            i Malmö och Göteborg och Prostitutionscentrum i Stockholm uppger
            också att mäns våld mot kvinnor i prostitution är vanligt förkommande
            och menar att kvinnorna är vana vid våld i sin vardag. Kvinnor
            som uppsöker prostitutionsgrupperna vittnar om allvarliga incidenter
            i form av grova övergrepp, våldtäkt, knivhot, inlåsning etc. För
            den som vill ta sig ur prostitution innebär det en mycket svår
            process som ställer stora krav på den enskilda individen: bearbeta
            erfarenheter och trauman, byta livssituation och befinna sig i
            gränslandet mellan två olika levnadsmönster. Ett stort problem
            är att lyckas ta sig ut på arbetsmarknaden igen.
          </p>
          <p xml:id="i-S8wBnjb7NZTHbBED6U2sVa">
            Forskning visar att erfarenheter av prostitution ofta leder till
            komplexa behov av stöd från myndigheter. Mot denna vetskap ställs
            flertalet exempel på myndigheters kunskapsbrist, förvirring och
            svårigheter att handskas med människors berättelser av att ha
            sålt sex. Prostitution verkar vara ett svårhanterbart område även
            för dem som i sin professionella roll är vana att hantera svåra
            och känsliga frågor. Samhällets inställning till prostitution
            och egna attityder och värderingar påverkar starkt. Det är heller
            inte alls ovanligt att kvinnor i prostitution har haft flerårig
            kontakt med olika myndigheter utan att dessa har haft vetskap
            om prostitutionen. Med största sannolikhet innebär rädslan för
            föraktfulla reaktioner och fördomar att kvinnor i kontakter med
            myndigheter inte självmant berättar om sina erfarenheter. För
            att de som själva vill och väljer att sluta med prostitution ska
            mötas med respekt är det hög tid att insatserna nu stärks. I lagen
            finns inskrivet att resurser ska sättas in för att stödja och
            hjälpa människor i prostitution.
          </p>
          <p xml:id="i-NRWAyLa9RA9NKvKm5CGfcd">
            I Stockholm, Göteborg och Malmö finns specialdesignade verksamheter
            för kvinnor i prostitution som vill ha stöd att förändra sin livssituation.
            I Stockholm anger man att antalet kvinnor som söker deras hjälp
            för att lämna prostitutionen ständigt ökar, men att resurserna
            för att gå dem till mötes är små. På mindre orter finns sällan
            möjlighet eller underlag alls för prostitutionsgrupper eller liknande
            verksamheter. Även för de ideella organisationer som kommer i
            kontakt med kvinnor i prostitution kan det vara svårt att upprätthålla
            kompetens och beredskap att bemöta och arbeta med frågorna. Behoven
            är många och stora.
          </p>
          <p xml:id="i-SsipmGNNobgq6KVDx8vE6k">
            Samhället har misslyckats med att stödja de personer som vill
            sluta med prositution och staten har varken gett tillräckliga
            resurser eller prioriterat frågan. Vänsterpartiet anser därför
            att stöd och resurser till människor i prostitution, oavsett nationalitet
            eller ursprung, bör institutionaliseras. Det behövs varaktig och
            kontinuerlig finansiering. Det behövs kunskapsspridning och varje
            instans som kommer i kontakt med prostitution måste få tydliga
            direktiv. Det bör inrättas ett nationellt resurscentrum mot prostitution,
            som ska ha i uppgift att ta emot och stötta dem som söker vägar
            ut ur prostitutionen. Detta centrum, som ska ha specialistkompetens
            på området, bör även arbeta med stöd och information gentemot
            institutioner och yrkesgrupper som i sin verksamhet möter människor
            i prostitution. Det bör även samverka med berörda myndigheter
            och organisationer. Vänsterpartiet har avsatt pengar i budgetmotionen
            för 2008 för att inrätta ett nationellt resurscentrum. I enlighet
            med detta anser Vänsterpartiet att regeringen bör återkomma med
            förslag på inrättande av ett nationellt resurscentrum mot prostitution,
            samt förslag på hur kommunerna på bästa sätt kan stödja och samordna
            stöd till människor som vill ha hjälp att lämna prostitutionen.
            Detta bör riksdagen som sin mening ge regeringen till känna.
          </p>
          <p xml:id="i-21oFGsRLXTzLzCaeTLTv3V">
            Enligt Folkhälsoinstitutet (1998) köper ungefär var åttonde man
            i Sverige sex. De representerar ett tvärsnitt av Sveriges män
            i alla åldrar och kommer från alla samhällsklasser. Vi behöver
            en nationell kampanj som sätter fokus på torskar, kopplare, taxichaufförer
            och andra som upprätthåller och stimulerar efterfrågan på sexuella
            tjänster. Arbetet mot prostitution i kommunerna måste kartläggas
            systematiskt och omfatta insatser av polisen, socialtjänsten,
            kvinnojourerna, skolorna, sjukvården och olika organisationer.
            Det behövs ett polissamarbete över gränserna, specialutbildning
            av aktörer inom rättsväsendet och alla instanser som behandlar
            frågor om sexualiserat våld. Det behövs en kraftig satsning och
            ett utökat stöd till människor som befinner sig i prostitution,
            oavsett nationalitet eller ursprung. Sammantaget krävs en ordentlig
            områdesöverskridande satsning i form av ett nytt politikområde.
            Detta bör riksdagen som sin mening ge regeringen till känna.
          </p>
          <head type="h1" xml:id="i-A6CR92X3J6XjuZTpCkh45b">
            5 Människohandel för sexuella ändamål
          </head>
          <p xml:id="i-QUcmcYeFKBWkPTfsaGgEGY">
            US State Department uppskattar att närmare 800 000 kvinnor årligen
            smugglas över gränser i världen för att tvingas in i sexindustrin.
            Mörkertalet är det tiodubbla enligt organisationen Coalition Against
            Trafficking in Women (CATW). Varje år blir 1,2 miljoner barn offer
            för människohandel för sexuella ändamål, enligt Unicef. Till Västeuropa
            kommer runt 500 000 kvinnor och barn om året (International Organization
            for Migration). Generellt finns ingen tillförlitlig statistik
            över hur många som drabbas eftersom det är en dold och olaglig
            verksamhet, men man räknar med ett högt mörkertal och misstänker
            dramatiska ökningar under de senaste åren. Till Europa har människohandeln
            från Ryssland, Ukraina, Central- och Sydösteuropa ökat. Ett stort
            antal kvinnor och barn från Sydostasien, Västafrika och Latinamerika
            säljs också till Europa. Den globala sexslavshandeln är lukrativ;
            människor kan säljas om och om igen och enligt Europol tjänar
            de kriminella grupperna uppemot 9 miljarder dollar per år på handeln
            med kvinnor och barn för sexuella ändamål. De länder som har legaliserad
            eller reglerad prostitution har det högsta antalet insmugglade
            utländska kvinnor som prostituerade (CATW).
          </p>
          <p xml:id="i-LTa2Mq8rLyt5Z6iqZj6dfH">
            I Sverige upptäcks mellan 200 och 500 fall av handel med kvinnor
            per år enligt Rikspolisstyrelsen. Sverige fungerar både som marknad
            och transitland för sexhandeln, bl.a. över gränserna till grannländerna.
            Till exempel transporteras busslaster med kvinnor från Ryssland
            och Östersjöregionen över gränsen i norra Sverige, och efter en
            vecka transporteras de vidare till Norge.
          </p>
          <p xml:id="i-V1Fzk76SiYJzihTTdYeKZj">
            Det finns också utländska ensamkommande barn till Sverige som
            löper en hög risk att exploateras och/eller försvinna. Förutom
            asylsökande barn är det bl.a. barn med falska identitetshandlingar.
            Det är en alltmer förekommande företeelse att barn smugglas in
            med look-alike-pass, dvs. barn som smugglas in i landet på annat
            barns pass (SOU 2004:71). Misstankarna om att barn smugglas in
            i landet på detta sätt bekräftas av bl.a. Ecpat, Rikskriminalpolisen
            och traffickinggruppen vid polisen i Västra Götaland.
          </p>
          <p xml:id="i-DdiVas7T1acodQLbxNhcH4">
            Polisen är en central aktör i arbetet med att bekämpa människohandeln
            för sexuella ändamål. Men polisen saknar tid och resurser. Därför
            behövs det ett polissamarbete över gränserna och fler specialutbildade
            poliser i Sverige. Vänsterpartiet öronmärker 10 miljoner kronor
            av polisens budget för arbetet mot människohandel för sexuella
            ändamål i motionen Utgiftsområde 4 Rättsväsendet (2007/08:Ju339).
            Det är samtidigt av vikt att samtliga aktörer inom rättsväsendet,
            liksom alla instanser som behandlar frågor om sexualiserat våld,
            får kunskap för att hantera frågor som rör prostitution och människohandel
            för sexuella ändamål. Således behövs utbildning av åklagare, jurister
            och domare i gällande lagstiftning samt kunskap kring sexualiserat
            våld och prostitution specifikt. Vänsterpartiet satsar resurser
            på detta i en motion med anledning av regeringens budgetproposition
            2007/08:1 (2007/08:Fi276).
          </p>
          <p xml:id="i-KegknfV9Y9Mc2mnaZQQimA">
            För att förhindra att kvinnor och barn rekryteras för sexuell
            exploatering måste det bistånd som Sverige bidrar med till andra
            länder lägga fokus på att förhindra rekrytering för sexuell exploatering.
            Det redogör vi för i motionen En feministisk utrikespolitik (2007/08:U251).
          </p>
          <head type="h1" xml:id="i-Ma7Rj7STnQLooS9dEdWJmK">
            6 Sveriges ansvar för utsatta kvinnor och barn
          </head>
          <p xml:id="i-J8vCjDcRrMuP1NZQXjpzbn">
            Prostitution och människohandel för sexuella ändamål är inte
            två separata problem utan två sidor av samma mynt. Vänsterpartiet
            vill poängtera att människohandel för sexuella ändamål, s.k. trafficking,
            också är prostitution. I den politiska debatten om trafficking,
            både nationellt och internationellt, försöker många dölja att
            det handlar om prostitution, alltså om makt och exploatering av
            kvinnor. Synen på prostitution är avgörande för valet av strategier
            för att bekämpa sexslavhandeln.
          </p>
          <p xml:id="i-5vR8yQH3bbNvm9maAu5pgN">
            I den globala handeln med människor för sexuella ändamål fråntas
            kvinnor och barn sina mänskliga rättigheter. Den rådande maktordningen
            mellan könen världen över framställer det som självklart för män
            att utnyttja och exploatera kvinnors kroppar. Budskapet är att
            kvinnor är en handelsvara för mäns sexualitet som det står dem
            fritt att köpa, förbruka och göra sig av med. Arbetet för att
            stoppa prostitution måste ske utifrån insikten att det handlar
            om makt.
          </p>
          <p xml:id="i-U2Uz5tLWJsVemck3AN5iXE">
            Kvinnor som transporteras till Sverige för sexuell exploatering
            är mycket utsatta. De fråntas oftast sina pass och är helt utlämnade
            till de män som utnyttjar dem i Sverige. Således har Sverige ett
            stort ansvar för de kvinnor och barn som har transporterats hit
            för prostitution. Sverige har, utöver ett nordiskt pågående samarbete,
            undertecknat och ratificerat både FN-konventionen mot gränsöverskridande
            organiserad brottslighet och dess tilläggsprotokoll, det s.k.
            Palermoprotokollet, om förebyggande, bekämpande och bestraffande
            av handel med människor, särskilt kvinnor och barn. Syftet med
            protokollet är att, med särskild hänsyn till kvinnor och barn,
            skydda och stödja offren för sexhandeln med full respekt för deras
            mänskliga rättigheter samt att främja samarbete mellan konventionsstaterna
            för att uppnå dessa syften. Om Sverige ska uppfylla åtagandet
            skydda och stödja offren för handeln med full respekt för deras
            mänskliga rättigheter krävs det att vi agerar kraftfullt.
          </p>
          <p xml:id="i-QpXe1Nfz3xvALxbuQc3rAA">
            Enligt den bestämmelse i utlänningslagen (1989:529) 2 kap. 4
            §, som trädde i kraft den 1 oktober 2004, är det möjligt att bevilja
            tidsbegränsade uppehållstillstånd för offer för människohandel
            i fall att de vittnar i eller på annat sätt deltar i förundersökning
            eller huvudförhandling i brottmål. Bestämmelsen finns nu i 5 kap.
            15 § utlänningslagen. I den av riksdagen antagna propositionen
            2006/07:53 Genomförande av EG-direktivet om offer för människohandel
            föreslår regeringen ändringar i utlänningslagen (2005:716) till
            följd av rådets direktiv 2002/81/EG av den 29 april 2002 om uppehållstillstånd
            för tredjelandsmedborgare som har fallit offer för människohandel
            eller som fått hjälp till olaglig invandring, och vilka samarbetar
            med de behöriga myndigheterna. Regeringen föreslår att personer
            som medverkar vid förundersökning eller huvudförhandling i brottmål
            ska få ett tidsbegränsat uppehållstillstånd som kortast ska ha
            en giltighetstid om sex månader. Ett särskilt tidsbegränsat uppehållstillstånd
            om 30 dagar föreslås också kunna utfärdas för att ge personen
            i fråga betänketid för att återhämta sig och för att kunna ta
            ställning till om han eller hon vill samarbeta med de brottsutredande
            myndigheterna. Regeringen understryker vikten av att tidsbegränsade
            uppehållstillstånd för de personer som omfattas ska vara förenat
            med vissa tydliga villkor för att säkerställa att det inte leder
            till vad man kallar missbruk.
          </p>
          <p xml:id="i-7S1AcQR75bkYk6DYhkQbEs">
            Vänsterpartiets mening är att regeringens förslag är cyniskt
            och visar på såväl en bristande respekt för människovärdet som
            en bristande insikt vad avser könsrelaterad förföljelse. Konsekvensen
            blir att svenska myndigheter avvisar offren för sexuell exploatering
            från landet när de fått ut den information de anser sig behöva.
            Detta leder till en utpressningssituation och riskerar tydligt
            att fungera som ytterligare ett övergrepp mot dessa personer.
          </p>
          <p xml:id="i-QuM5V6S85SK6oYsZ73bknk">
            Vi vill inte att offer för människohandel i Sverige bara ska
            få hjälp så länge de ställer upp och vittnar. Vänsterpartiet anser
            att de metoder och den lagstiftning som tas fram i kampen mot
            människohandel måste utformas så att offrens behov av skydd och
            stöd tillvaratas. Den som utsatts för den form av sexuell eller
            annan exploatering som människohandel avser ska normalt beviljas
            flyktingstatus och uppehållstillstånd med stöd av Genèvekonventionen.
            Detta faller väl inom ramen för den utvidgade tillämpningen av
            flyktingkonventionen som inrymmer skydd för könsrelaterad förföljelse.
            Det är tveklöst så att offer för människohandel, och då inte enbart
            de personer som uppfyller kriterierna för att kunna bidra till
            lagföring av förövarna, kan hysa välgrundad fruktan för förföljelse
            på en konventionsgrund.
          </p>
          <p xml:id="i-6cGw1QiuPuRHAh4EasPTT2">
            Vänsterpartiet menar att tidsbegränsat uppehållstillstånd inte
            är tillräckligt. Den som utsatts för sexuell exploatering bör
            beredas skydd och beviljas permanent uppehållstillstånd med stöd
            av Genèvekonventionen. Detta bör riksdagen som sin mening ge regeringen
            till känna.
          </p>
          <p xml:id="i-5kbquBGgV9xL6tAucosVZn">
            För de personer som utsatts för människohandel för sexuella ändamål
            och vittnar i rättegång men sedan väljer att återvända till sitt
            ursprungsland är det viktigt att fortsatt information och bistånd
            säkerställs. Det finns fall där traffickingoffer varken fått information
            om skadestånd eller domar översatta till sitt modersmål. Regeringen
            bör därför få i uppdrag att utreda metoder för att säkerställa
            att information om brottmål samt brottsskadeersättning till offer
            för människohandel för sexuella ändamål kommer dessa personer
            till godo. Detta bör riksdagen som sin mening ge regeringen till
            känna.
          </p>
          <head type="h1" xml:id="i-TdkshXsNpeVSSGV9fU2Q85">
            7 Internationellt ansvar för utsatta kvinnor och barn
          </head>
          <p xml:id="i-RyGJgULMzLxJoSWogJ8M2m">
            I tilläggsprotokollet till FN-konventionen mot gränsöverskridande
            organiserad brottslighet, Palermoprotokollet, definieras människohandel
            för prostitutionsändamål som en grundläggande form av sexuell
            exploatering. I dokumentet påtalas att insatser mot prostitution
            bör omfatta hela handelskedjan av rekryterare, transportörer,
            exploatörer och köpare. Samtliga medlemsländer i EU har undertecknat
            konventionen och protokollet. EU-kommissionen lade år 2002 fram
            ett rambeslut om åtgärder för att bekämpa människohandeln både
            arbetskraftsexploatering och sexuell exploatering.
          </p>
          <p xml:id="i-6vPGVmZuX18eN7piRA6a7o">
            Rättsläget och den politiska utvecklingen beträffande prostitution
            ser dock mycket olika ut i de olika EU-länderna. Ett av skälen
            är att synen på prostitution skiljer sig i väsentlig utsträckning
            mellan de olika länderna. Det har lett till att flertalet EU-länder
            faktiskt arbetar i motsatt riktning mot vad som avses i undertecknade
            konventioner och protokoll.
          </p>
          <p xml:id="i-TASXCAVZb1m21hqnM3Nzsk">
            I Tyskland, där prostitution är legalt, trädde en ny lag i kraft
            2002 som gör det möjligt för dem som driver bordellverksamhet,
            eller är anställda på en bordell, att ansluta sig till socialförsäkringssystemet
            och få sjukersättning, arbetslöshetsersättning och pension. Utländska
            kvinnor omfattas dock inte av lagen. Inför fotbolls-VM i Tyskland
            2006 finansierade staten byggen och upprustning av stora bordeller
            och små drive-in-bås. I Holland, som i oktober 2000 upphävde bordellförbudet
            från 1912, gäller samma arbetsrättsliga lagstiftning för bordellverksamhet
            som för allmän affärsverksamhet. Prostitution är likställd med
            yrkesutövning, vilken som helst, och de prostituerade ska ha arbetstillstånd
            och betala skatt. Särskilda regler finns för prostituerades arbetslöshetsersättning.
            Annonsering av prostitutionsarbete får förkomma på arbetsförmedlingarna.
            I Österrike har egenföretagare inklusive prostituerade tillträde
            till socialförsäkringssystemet. I Grekland är prostitution och
            bordeller lagliga men reglerade de får inte operera närmare än
            200 meter från skolor, kyrkor och daghem. Sverige har en radikalt
            annorlunda syn på prostitution genom vår världsunika lagstiftning
            som anger att köp av sexuella tjänster är kriminellt, att det
            är köparen som har makten och därför också straffansvaret.
          </p>
          <p xml:id="i-uoFW39RRV5irZhriN5nyD">
            EU-länderna är eniga om att handeln med kvinnor och barn för
            sexuell exploatering ska stoppas. Men det är fortfarande kontroversiellt
            att koppla ihop människohandel för sexuella ändamål och sexköp.
            EU-politiken på området lägger fokus på internationell brottsbekämpning,
            vilket osynliggör att det handlar om prostitution och maktförhållande
            mellan kvinnor och män. Köparens roll i prostitutionen analyseras
            inte och befrias från allt ansvar.
          </p>
          <p xml:id="i-7iwWWijZpe8JdNxqYionR8">
            Kommissionen kommer under hösten 2007 att lägga fram en studie
            som redovisar sambandet mellan de olika medlemsländernas lagstiftning
            på området och antal offer för människohandel för sexuella ändamål.
            När denna kommer är det viktigt att Sverige inom ramen för EU-medlemskapet
            aktivt arbetar för att informera om den svenska sexköpslagen.
            Regeringen bör verka för att Sverige i Europeiska rådet arbetar
            för att lyfta fram den svenska lagstiftningen lagen om förbud
            mot köp av sexuella tjänster som en modell för att minska prostitution
            och människohandel för sexuella ändamål. Detta bör riksdagen som
            sin mening ge regeringen till känna.
          </p>
        </div>
        <div type="motSignatures">
          <list>
            <item xml:id="i-3bPFZ7E916fmaD2pcN6nXS">
              Josefin Brink (v)
            </item>
            <item xml:id="i-FQ8V95e7Y1Xkt72SSoG9L3">
              Rossana Dinamarca (v)
            </item>
            <item xml:id="i-KakWGvGEQyb6GY8uKdZ8XY">
              Eva Olofsson (v)
            </item>
            <item xml:id="i-Wv5TwX4ujwoE4MmnfAu7G8">
              LiseLotte Olsson (v)
            </item>
            <item xml:id="i-X7na7ipKSnpPzZRsur2243">
              Marianne Berg (v)
            </item>
          </list>
        </div>
      </div>
    </body>
  </text>
</TEI>
