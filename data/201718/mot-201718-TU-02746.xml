<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201718-TU-02746">
  <teiHeader>
    <fileDesc>
      <titleStmt>
        <title>Åtgärder för att nå nollvisionen i trafiken</title>
        <author corresp="i-5QNmudGpnjjRJCTYzakn9H">av Karin Svensson Smith (MP)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2017/18:2746 av Karin Svensson Smith (MP)</title>
          <idno type="rdwebb">H5022746</idno>
          <rs type="number">2746</rs>
          <orgName type="comitteeAbbreviation">TU</orgName>
          <ref type="dokument_url_text">http://data.riksdagen.se/dokument/H5022746/text</ref>
          <ref type="dokument_url_html">http://data.riksdagen.se/dokument/H5022746</ref>
          <ref type="dokumentstatus_url_xml">http://data.riksdagen.se/dokumentstatus/H5022746</ref>
          <ref type="docx">http://data.riksdagen.se/fil/4FF39402-340B-45FC-838C-B1AA034E1833</ref>
          <ref type="pdf">http://data.riksdagen.se/fil/BA83F056-572F-4E09-B6ED-3E43A2BE5AF4</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-5QNmudGpnjjRJCTYzakn9H</idno>
            <name>Karin Svensson Smith</name>
            <state type="partyAffiliation" ref="Q213451">
              <desc>MP</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-HbXXgGdK6uwFRniGgS3TGi" type="signed"/>
        <correspContext corresp="i-HbXXgGdK6uwFRniGgS3TGi">
          <note type="signatory" corresp="i-5QNmudGpnjjRJCTYzakn9H"/>
        </correspContext>
        <correspAction xml:id="i-SEYAff7PRiVrgjzH2pjv4M" type="submitted">
          <date when="2017-10-04"/>
          <time when="14:58:08"/>
        </correspAction>
        <correspAction xml:id="i-3LaFWirWiXAcxqr6dYkaia" type="reviewed">
          <date when="2017-10-04"/>
          <time when="15:59:43"/>
        </correspAction>
        <correspAction xml:id="i-cZ7YEr1Kyk69kwNTiTyC8" type="referred">
          <date when="2017-10-13"/>
        </correspAction>
        <correspAction xml:id="i-L9FsRsCHgC7UpFMmLhmYxL" type="assigned">
          <date when="2018-10-04"/>
          <time when="12:27:05"/>
        </correspAction>
        <correspContext corresp="i-L9FsRsCHgC7UpFMmLhmYxL">
          <ref type="assignedTo">Trafikutskottet</ref>
        </correspContext>
        <correspAction xml:id="i-NfzPp2xJYwpXsAYYTD8mvB" type="behandlas_i"/>
        <correspContext corresp="i-NfzPp2xJYwpXsAYYTD8mvB">
          <ref type="uppgift">2017/18:TU11</ref>
          <ref type="ref_dok_id">H501TU11</ref>
          <ref type="ref_dok_typ">bet</ref>
          <ref type="ref_dok_rm">2017/18</ref>
          <ref type="ref_dok_bet">TU11</ref>
          <ref type="ref_dok_titel">Trafiksäkerhet</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-3PUvErnSMdqDGKhPtpCYaw" type="behandlas_i"/>
        <correspContext corresp="i-3PUvErnSMdqDGKhPtpCYaw">
          <ref type="uppgift">2017/18:CU17</ref>
          <ref type="ref_dok_id">H501CU17</ref>
          <ref type="ref_dok_typ">bet</ref>
          <ref type="ref_dok_rm">2017/18</ref>
          <ref type="ref_dok_bet">CU17</ref>
          <ref type="ref_dok_titel">Ersättningsrätt och insolvensrätt</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-C8P1Jt9r3ENvKVvPe8n1p8" type="behandlas_i"/>
        <correspContext corresp="i-C8P1Jt9r3ENvKVvPe8n1p8">
          <ref type="uppgift">2017/18:JuU1</ref>
          <ref type="ref_dok_id">H501JuU1</ref>
          <ref type="ref_dok_typ">bet</ref>
          <ref type="ref_dok_rm">2017/18</ref>
          <ref type="ref_dok_bet">JuU1</ref>
          <ref type="ref_dok_titel">Utgiftsområde 4 Rättsväsendet</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-VuJmGDBop3x7AQti8J2FQ" type="behandlas_i"/>
        <correspContext corresp="i-VuJmGDBop3x7AQti8J2FQ">
          <ref type="uppgift">2017/18:JuU13</ref>
          <ref type="ref_dok_id">H501JuU13</ref>
          <ref type="ref_dok_typ">bet</ref>
          <ref type="ref_dok_rm">2017/18</ref>
          <ref type="ref_dok_bet">JuU13</ref>
          <ref type="ref_dok_titel">Polisfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div xml:id="i-BSTTeD16A6EnUXtgixUcJv" type="motHeader">
        <div xml:id="i-Je8eTxtwXVR5xW1i5BBis5" type="motTitle">
          Motion till riksdagen 2017/18:2746 av Karin Svensson Smith (MP)
          Åtgärder för att nå nollvisionen i trafiken
        </div>
      </div>
      <div xml:id="i-49UFZbbCft1Np189nTc2Q1" type="motBody">
        <div xml:id="i-XyQPMzifX5KLVMG6nwRxiA" type="motProposal" subtype="förslag">
          <head xml:id="i-6eEq3omLh6AtsjVMTWQUmM">
            Förslag till riksdagsbeslut
          </head>
          <list xml:id="i-AwVNZbDEEk9ptwidwKPPMA" style="ol">
            <item xml:id="i-LEP4y1eAdpEPJGekiATHQd">
              Riksdagen ställer sig bakom det som anförs i motionen om sänkta
              hastighetsgränser för körkortsåterkallelse och tillkännager detta
              för regeringen.
            </item>
            <item xml:id="i-2NLt4ZB1Xv7WmF8GunhAoV">
              Riksdagen ställer sig bakom det som anförs i motionen om behovet
              av att införa ett prick- eller klippkortssystem liknande det som
              tillämpas i Danmark för körkortsåterkallelser till följd av trafikförseelser,
              och detta tillkännager riksdagen för regeringen.
            </item>
            <item xml:id="i-CveQXTCNqhTuFcCjuuBDFd">
              Riksdagen ställer sig bakom det som anförs i motionen om att
              se över möjligheterna att överföra de nuvarande hastighetsböterna
              till ett dagsbotssystem och tillkännager detta för regeringen.
            </item>
            <item xml:id="i-VNPxayv6Qg98mA1GQBrZ4j">
              Riksdagen ställer sig bakom det som anförs i motionen om att
              återkomma med möjlighet till fortbildning som ger behörighet för
              poliser att föra sin egen talan vid trafikbrott och tillkännager
              detta för regeringen.
            </item>
            <item xml:id="i-9zCEM3tL8m48GUaSWmTzg7">
              Riksdagen ställer sig bakom det som anförs i motionen om att
              försäkringsbolagen bör ges insyn i belastningsregistren för att
              få ett tillförlitligt underlag för att differentiera försäkringspremierna
              efter skaderisk, och detta tillkännager riksdagen för regeringen.
            </item>
            <item xml:id="i-33H7UF3R6pRRnnGAVoRSe1">
              Riksdagen ställer sig bakom det som anförs i motionen om att
              polisen ska ha rätt att beslagta fordon eller delar av fordon
              alternativt förse fordon med hjulbojor i samband med grova trafikförseelser,
              och detta tillkännager riksdagen för regeringen.
            </item>
            <item xml:id="i-VNVAKwx9D5zsQdaDmRKV55">
              Riksdagen ställer sig bakom det som anförs i motionen om att
              i regleringsbrevet till Rikspolisstyrelsen införa krav med vidhängande
              återrapportering angående hastighetsövervakningens kvantitet och
              kvalitet, och detta tillkännager riksdagen för regeringen.
            </item>
            <item xml:id="i-7FUYnUXtq5pCEgPcAiTyLn">
              Riksdagen ställer sig bakom det som anförs i motionen om att
              Transportstyrelsen bör få i uppdrag att fastställa en plan för
              utbildning och förarprov som ska vara obligatoriskt för att få
              behörighet att köra utryckningsfordon, och detta tillkännager
              riksdagen för regeringen.
            </item>
            <item xml:id="i-HanwKESJ5VPcS18M1g92Xp">
              Riksdagen ställer sig bakom det som anförs i motionen om att
              ge Trafikanalys i uppdrag att analysera och föreslå en förändrad
              värdering av trafiksäkerhet – beräknad tidsvinst till följd av
              en väginvestering ställd i relation till tidsförlust i samband
              med dödsfall i trafiken, och detta tillkännager riksdagen för
              regeringen.
            </item>
            <item xml:id="i-Q2BiKzZ5W2Zu7ofuf5tJCo">
              Riksdagen ställer sig bakom det som anförs i motionen om att
              de som har dömts för rattfylleri bör få ett krav på alkolås inskrivet
              i körkortet som villkor för fortsatt körkortsinnehav, och detta
              tillkännager riksdagen för regeringen.
            </item>
            <item xml:id="i-Rp3s6FwVbwot5a6skrAd3L">
              Riksdagen ställer sig bakom det som anförs i motionen om att
              avskaffa den nuvarande regeln om trafikskadeersättning till rattfulla
              förare som själva medverkat till sina skador och tillkännager
              detta för regeringen.
            </item>
          </list>
        </div>
        <div xml:id="i-CEFz1n6NmPDEZecScL3gxc" type="motContent">
          <head xml:id="i-CaGc1pkehLqAwyF6db1Q9J" type="h1">
            Motivering
          </head>
          <p xml:id="i-3s2xBAXRb8A3xAiZbK1Aoi">
            Sveriges riksdag har beslutat att en nollvision ska vara styrande
            för trafiksäkerhetsarbetet. Såväl vad gäller visionens innehåll
            som storleken på de medel som anslagits för att nå dit är Sverige
            ett av de mest ambitiösa länderna i världen vad gäller trafiksäkerhet.
            I förhållande till den ökande vägtrafikvolymen är risken för att
            dö och skadas i trafiken mindre än i många andra länder. Samhällsekonomiskt
            är det synnerligen bekymmersamt att antalet personskador till
            följd av trafiken, enligt försäkringsbolagens statistik, uppgår
            till cirka 60 000 per år. Många sjukhusdagar, åtskilliga sjukskrivningsdagar
            och mycket mänskligt lidande skulle sparas om trafikolyckorna
            blev färre och mindre allvarliga.
          </p>
          <p xml:id="i-GiXu6RCAiYZfn4jMujFY9S">
            De åtgärder som vidtagits från olika myndigheter, företag och
            övriga aktörer har dock inte sammantaget tillräcklig effekt för
            att förbättra säkerheten på våra vägar för att målet om max 220
            döda år 2020 kommer att nås. För att upprätthålla respekten för
            riksdagen som beslutsfattare bör följande göras:
          </p>
          <list xml:id="i-Ao3J6ZmMVHMheNjcSP8b1V" style="ul">
            <item xml:id="i-NKRPZjnFdZSpb5oGAS2vhP">
              Sänka hastigheten i vägtrafiken
            </item>
            <item xml:id="i-TrGKU2ZfAFdoKtazWkPbXA">
              Förbjuda användning av kommunikationsutrustning för bilförare
            </item>
            <item xml:id="i-HktyU2ytFnKzf37ETF9YyJ">
              Få bort alkohol och droger från vägtrafiken
            </item>
            <item xml:id="i-La2m5Pigr6ggJRBHEcb7NP">
              Öka andelen kollektivtrafik bland personresorna
            </item>
            <item xml:id="i-WX22JAPLPoDhPpardTVDTG">
              Föra över en del av godstrafiken på vägarna till spår och sjöfart
            </item>
            <item xml:id="i-V7tzaqYKU55oDPyckysWkM">
              Se till att bilbälten alltid används av alla i fordonet.
            </item>
          </list>
          <p xml:id="i-T8Mk5xdB3RtoUMp1iJBSCK">
            EU-kommissionen formulerade 2001 i vitboken Den gemensamma transportpolitiken
            fram till 2010: vägval inför framtiden ett trafiksäkerhetsmål
            för Europeiska unionen. I anslutning till detta trafiksäkerhetsmål
            initierades ett antal brett upplagda forskningsprojekt vilka syftade
            till att förbättra kunskapen om vilka åtgärder som är lämpliga
            för att uppnå en sådan minskning. Kunskap om trafikövervakningens
            och sanktionernas betydelse för graden av regelefterlevnad vad
            gäller hastighet, bältesanvändning och nykterhet finner man huvudsakligen
            inom ramen för den satsningen.
          </p>
          <p xml:id="i-HY66tJzavjMR96zT9PQhzg">
            Genomgången av de nya europeiska forskningsresultaten visar följande:
          </p>
          <p xml:id="i-T9dUTVD7Wdu7vbgvD4PYTn">
            Det råder samstämmighet om att hastigheten utgör en nyckelfaktor
            vid trafikolyckor. Om man uppnår regelefterlevnad avseende hastighetsbegränsningar
            skulle antalet döda och skadade i trafiken minska drastiskt.
          </p>
          <p xml:id="i-9G238YTUSkEJsW5t3zxzer">
            Empirin visar i princip entydigt på att upptäcktsrisken och sanktionerna
            har avgörande betydelse för i vilken utsträckning människor följer
            trafikregler. Som exempel på hur snabbt man kan nå resultat med
            den här typen av strategier kan nämnas det franska projekt som
            år 2003 sänkte antalet dödsfall med 20,9 % jämfört med året innan.
            Huvudsakliga åtgärder var ökad kontroll av hastighet och bälte
            i kombination med strängare sanktioner och ett stort medialt intresse.
          </p>
          <p xml:id="i-3wiWvLXhQVvRJiSwBAC37A">
            Svenska bilförare tillhör tillsammans med danskar, cyprioter
            och polacker den europeiska toppligan vad gäller att uttrycka
            sin uppskattning av att köra bil fort. Bilförare tenderar att
            betrakta sina egna hastighetsöverträdelser som tämligen ofarliga
            och andras som riskfyllda. Sverige och Frankrike är de två länder
            i Europa där bilförarna har svårast att se samband mellan hastighetsöverträdelser
            och ökad olycksrisk. De svenska vägarna håller hög standard (särskilt
            i förhållande till trafikvolymen) vilket medfört goda effekter
            men också gör att människor frestas att höja hastigheten. Antalet
            hastighetsöverträdelser är fler i länder med många olika hastighetsgränser.
          </p>
          <p xml:id="i-NdP9dWcy7wH1xxZ4sHCH8b">
            Totalt sett är trafiksäkerhetsproblemen relaterade till hastighetsöverträdelser
            större än någon annan faktor som orsakar problemen och beräknas
            kosta 150–200 liv årligen. Så här skrev dåvarande Vägverket på
            sin hemsida om hastighet: Vi fattar inte att hastigheter är farliga.
            Det kan vara lika farligt att köra för fort som att falla utför
            ett stup eller från ett högt hus. Men vi uppfattar inte automatiskt
            hastigheten som farlig när vi åker bil. Det beror på att vi människor
            fortfarande reagerar som om vi levde på stenåldern. Våra gener
            har inte hunnit anpassa sig till utvecklingen. Därför inser vi
            direkt faran med att falla från en höjd, men inte hur farligt
            det är att krocka i 90 km/tim. Hastigheten i kollisionsögonblicket
            är helt avgörande för hur svårt människor skadas i en trafikolycka.
            Hög hastighet bidrar också till att olyckor alls inträffar.
          </p>
          <p xml:id="i-YSyZuvPo9VQpu3pn9cVBCk">
            När farten ökar så ökar bromssträckan ännu snabbare. Den totala
            stoppsträckan blir också mycket längre. Stoppsträckan delas in
            i reaktionssträcka och bromssträcka. Reaktionssträckan är den
            sträcka som bilen hinner åka under den sekund som det tar att
            reagera för exempelvis ett hinder. Bromssträckan är sträckan som
            bilen rullar från det att bromspedalen trampas ner tills bilen
            stannar. Vid 70 km/tim är reaktionssträckan 19 meter och bromssträckan
            24 meter. Totalt är stoppsträckan 43 meter. Vid 90 km/tim är motsvarande
            siffror 25 meter respektive 40 meter. Den totala stoppsträckan
            blir då alltså 65 meter.
          </p>
          <head xml:id="i-HkFoPa69SRUYe5iZW2Jc8T" type="h2">
            Hastighet och klimatpåverkan
          </head>
          <p xml:id="i-QLc6fuo8uweTmW34Rtzp3H">
            Vägtrafiken är den största enskilda orsaken till att miljömålen
            inte nås. Detta gäller särskilt för klimatmålet. När hastigheten
            ökar, så ökar även fordonets förbrukning av bränsle. Den som kör
            i 100 km/tim förbrukar ca 1 dl mer bränsle per mil än den som
            kör i 90 km/tim. Utsläppet av koldioxid beror på bränsleförbrukningen
            och ökar därmed lika mycket. Avgasutsläppen av bland annat kväveoxider
            ökar ännu mer. Koldioxid bidrar till växthuseffekten, medan kväveoxider
            bidrar till försurning och övergödning. Utsläppen av hälsovådliga
            ämnen som kolväten och kvävedioxider blir mindre.
          </p>
          <head xml:id="i-CCiUJD7rwJLKMxqQrX13SQ" type="h2">
            Bullret ökar med hastigheten
          </head>
          <p xml:id="i-KLbMJPq8gVN487akKPHALj">
            Bullerstörningarna från ett fordon ökar i takt med hastigheten.
            När en personbil kör snabbare än 40–50 km/tim överröstas motorljudet
            av buller från däcken. Bullret ökar sedan ytterligare. Exempelvis
            är bullerökningen mellan 90 km/tim och 100 km/tim ca 25 procent.
          </p>
          <head xml:id="i-AmRtrD2449rXk2nZ8MRcgc" type="h2">
            Mänskligare tätort med 30 km/tim
          </head>
          <p xml:id="i-WgZdzHQHhRfb41G1xkJw7S">
            40 km/h som bashastighet i tätorter är välkommet som en etappvis
            förbättring. Men i tätorter blir det av säkerhetsskäl allt vanligare
            med 30 km/tim som hastighetsgräns där bilar delar utrymme med
            gående och andra oskyddade trafikanter. Bullret minskar till hälften
            och luftkvaliteten förbättras. Den lugnare och säkrare trafiksituationen
            leder till ökat gående och cyklande vilket är avgörande för att
            nå folkhälsomålen. Barnen kan ta sig till skolan på egen hand,
            nattsömnen blir bättre för invånarna och det går att prata i normal
            samtalston på gatuserveringar.
          </p>
          <head xml:id="i-5eKyC4yhUFY8RZf3NvtoxL" type="h2">
            Hastigheterna påverkar landskapet
          </head>
          <p xml:id="i-3nJ32RutbjchjBYw2TCScp">
            Höga hastigheter påverkar hela landskapet. Om vi vill köra fort,
            måste vägen och sidoområdena vara breda för att säkerheten ska
            garanteras. På vintern slits vägbanan snabbare ner av dubbar om
            hastigheterna är höga. Salt och partiklar från däck och vägbana
            sprids i större områden längs vägen ju högre hastigheterna är.
          </p>
          <head xml:id="i-QhAdae9QtZdcTemtgFUBrA" type="h2">
            Hastighet och jämställdhet
          </head>
          <p xml:id="i-VBeZe5JhHntz3ozKSjBa73">
            Män och kvinnor har olika attityder till hastighet. Kvinnor i
            allmänhet prioriterar säkerhet framför hastighet. Kvinnor har
            i regel jämfört med män en mer positiv inställning till sänkta
            hastighetsgränser, hastighetsövervakning och andra åtgärder som
            syftar till att minska olyckorna i trafiken. Värderingarna återspeglar
            sig också i beteendet. Kvinnor väljer oftare kollektivtrafik och
            tycks ha en högre tröskel för att utsätta sig själv samt andra
            för faror i trafiken. Kvinnor är mycket sällan vållande till andras
            död i trafiken. Män kör fortare och tar större risker. 92 % av
            dem som fälls för vansinneskörningar (mer än 36 km/tim över hastighetsgränsen)
            är män.
          </p>
          <head xml:id="i-887odd8bUgevM2vuPsb1mU" type="h2">
            Förslag till beslut
          </head>
          <head xml:id="i-UPuNFx6Ycaq15zaFsEeact" type="h3">
            Körkortsåterkallelse
          </head>
          <p xml:id="i-66etMSJgoTNPbZ24S3We1J">
            Nuvarande bötesbelopp är dock så låga att de bara har en avskräckande
            effekt för mycket få personer. Körkortsåterkallelse har också
            en starkt preventiv effekt. Många av dem som överskrider gällande
            hastighetsgränser anstränger sig samtidigt för att hålla sig under
            den hastighet som leder till körkortsåterkallelse. Att dra in
            körkortet först vid överträdelse med 30 km/tim vid högre hastigheter
            och 20 km/tim vid lägre hastighetsgränser är för slappt om riksdagens
            intentioner med nollvisionen ska tas på allvar. Gränsen för körkortsåterkallelse
            bör sänkas med 15 km i samband med hastighetsöverskridelse vid
            70 km/tim-gräns och däröver. Gränsen för körkortsåterkallelse
            bör sänkas med 10 km/tim i samband med hastighetsöverskridande
            vid 30 km/tim och 50 km/tim. Hastighetsöverträdelse lägre än 15
            km/tim ska leda till körkortsåterkallelse i minst ett år. Riksdagen
            bör som sin mening ge regeringen till känna vad som i motionen
            anförs om sänkta gränser för körkortsåterkallelse.
          </p>
          <head xml:id="i-WdRNFSfvqbPGpwuPtWg82W" type="h3">
            Pricksystem
          </head>
          <p xml:id="i-9bkNVGn1H2dnQuSTChJ4SF">
            Den allmänna inställningen till fortkörning, speciellt bland
            män, behöver förändras om nollvisionen ska realiseras. Överåklagare
            Sven-Erik Alhem illustrerade vid ett trafiksäkerhetsseminarium
            28/9 2005 gällande norm med följande tänkvärda liknelse. Om man
            kommer för sent till en middag för att man åkt fast för fortkörning
            är det helt okej, men om man gör det för att man har stulit en
            vas på Åhléns är det inte det. Ett sätt för lagstiftaren att visa
            att man menar allvar är att övervakning och sanktioner korresponderar
            med det lagfästa regelsystemet. Innehav av körkort bör inte ses
            som en mänsklig rättighet. Det borde ses som ett förtroende som
            kan dras in om förtroendet missbrukas genom att man utsätter andra
            för fara. För att öka respekten för trafiksäkerhetsbestämmelserna
            kan man lära av det danska exemplet med ett klippkorts- eller
            pricksystem för trafikförseelser – tre klipp leder till körkortsåterkallelse.
            Med hjälp av detta system har antalet döda i trafiken minskat
            till den nivå Danmark hade för 60 år sedan. Riksdagen tillkännager
            för regeringen som sin mening vad som i motionen anförs om behovet
            av att införa ett prick- eller klippkortssystem liknande det som
            tillämpas i Danmark för körkortsåterkallelser till följd av trafikförseelser.
          </p>
          <head xml:id="i-FpCnfMjGxxrHwnj3CPMmc7" type="h3">
            Dagsböter för fortkörning
          </head>
          <p xml:id="i-ScK3nb2qGu9TAWKmnhz9Y2">
            Nuvarande hastighetsböter har sannolikt en mycket liten preventiv
            effekt annat än för människor med mycket låga inkomster. I Finland
            och flera andra länder tillämpas ett dagsbotssystem som visar
            att lagstiftaren är seriös med att överträdelse av gällande hastighetsgränser
            är en allvarlig förseelse eftersom den utsätter andra medborgare
            för en påtaglig olycksrisk med kroppsskada eller död som eventuell
            följd. Riksdagen tillkännager för regeringen som sin mening vad
            som i motionen anförs om att se över möjligheterna att överföra
            de nuvarande hastighetsböterna till ett dagsbotssystem.
          </p>
          <head xml:id="i-KhGTmBJDjQvoLZ7JEBrFQ7" type="h3">
            Höj trafikpolisens kompetens och status
          </head>
          <p xml:id="i-BKzS89J7g7QBPNfBr5c9sE">
            Ett argument som ofta används mot att t ex införa dagsböter för
            hastighetsöverträdelser är att det skulle belasta ett redan hårt
            ansträngt åklagarväsende. Vägarna är redan den största brottsplatsen.
            Det skulle underlätta väsentligt för de rättsvårdande myndigheterna
            om de poliser som är lämpade kunde få fortbildning och tillräcklig
            kompetens för att föra sin egen talan vid trafikbrott. En dylik
            miniåklagarutbildning borde vara en fortbildningsmöjlighet för
            tillräckligt meriterade poliser. En sidoeffekt av detta är att
            det skulle höja trafikpolisens status. Riksdagen tillkännager
            för regeringen som sin mening vad som i motionen anförs om att
            återkomma med möjlighet till fortbildning som ger behörighet för
            poliser att föra sin egen talan vid trafikbrott.
          </p>
          <head xml:id="i-XVzdJ27eiMgqBBCB55NhH5" type="h3">
            Ge försäkringsbolagen insyn i belastningsregistren
          </head>
          <p xml:id="i-PQdufkaHjA6EkmzLagU52x">
            Försäkringsbolagen gör redan idag riskbedömningar av enskilda
            försäkringstagare. Det rör sig om faktorer som bostadsort, ålder,
            kön och tiden för innehav av körkort i kombination med bilmodell,
            stöldskydd, garage, skaderisk etc. Men i och med att försäkringsbolagen
            inte har tillgång till belastningsregistren kan bedömningen av
            skaderisk bli grov och det finns risk för att det blir en kollektiv
            bestraffning av alla unga män eftersom de som grupp bevisligen
            är överrepresenterade bland vållande till trafikolyckor. Samtidigt
            innebär bolagens bristande underlag för en sakligt grundad premiedifferentiering
            utifrån skaderisk att skötsamma bilister betalar för höga premier
            på grund av att en liten grupp nonchalerar de gemensamma reglerna
            och därför orsakar olyckor. En fördel med större möjlighet till
            en sakligt grundad differentiering är att det finns större utrymme
            för att sänka premierna för dem som vidtar aktiva säkerhetsåtgärder
            som sänker risken för trafikolycka exempelvis genom att installera
            alkolås. Man kan jämföra med möjligheterna att inhämta kreditupplysning
            om kunder. Detta anses inte integritetskränkande, trots att informationen
            kan påverka utgången av en affärsuppgörelse. Riksdagen bör därför
            som sin mening ge regeringen till känna vad som i motionen anförs
            om att försäkringsbolagen ges insyn i belastningsregistren för
            att få ett tillförlitligt underlag för att differentiera försäkringspremierna
            efter skaderisk.
          </p>
          <head xml:id="i-GN3McoAVsTyaJEYwSdZc3v" type="h3">
            Beslag av fordon
          </head>
          <p xml:id="i-BXNBZwAjqe6r6rcY8eEnvz">
            En del av dem som kör för fort, särskilt de som står för vansinneskörningarna
            (mer än 36 km/tim över hastighetsgränsen), har inget körkort.
            Risken för återfall i trafikfarligt beteende är extra stor hos
            denna grupp. Beslag av fordon/del av fordon kan vara rimligt för
            att skydda andra trafikanter. Det kan också vara en åtgärd som
            stävjar ojust konkurrens i yrkestrafiken. Tyvärr ställs sällan
            trafiksäkerhetskrav vid upphandling av transporter. Detta förhållande
            missgynnar den yrkestrafik som följer gällande trafikbestämmelser
            och inte pressar sina chaufförer till trafikfarligt beteende.
            Riksdagen tillkännager för regeringen som sin mening vad som i
            motionen anförs om att polisen ska ha rätt att beslagta fordon
            eller del av fordon alternativt förse det med hjulboja i samband
            med grova trafikförseelser.
          </p>
          <head xml:id="i-LnMfADjGXbb8119FNegUiF" type="h3">
            Hastighetsövervakning
          </head>
          <p xml:id="i-QcfoeJ1doSGc2nzKVuWeRF">
            I det regleringsbrev som nu styr polisens verksamhet anges vilka
            uppgifter som är prioriterade. Övervakning av den tunga trafiken
            anges, men inget annat som gäller trafiksäkerhet. Många försöker
            komma åt hastighetsproblemet på vägarna genom att laborera med
            nya hastighetsgränser. Men eftersom det bara är en av alla skyltade
            maxhastigheter som respekteras av mer än hälften av de förbipasserande
            fordonen är ökad hastighetsövervakning mycket väsentligare för
            att komma åt de hastighetsrelaterade olyckorna. Ambitionen vad
            gäller hastighetsövervakning varierar i landet. Med tanke på hastigheternas
            strategiska betydelse för att nå nollvisionen och dess etappmål
            borde hastighetsövervakning ingå bland de uppgifter som prioriteras
            i hela landet. Riksdagen tillkännager för regeringen som sin mening
            vad som i motionen anförs om att i regleringsbrevet till Rikspolisstyrelsen
            införa krav med vidhängande återrapportering angående hastighetsövervakningens
            kvantitet och kvalitet.
          </p>
          <head xml:id="i-NMajEbnFsxMZRfsGAX4DkC" type="h3">
            Trafikövervakningskameror
          </head>
          <p xml:id="i-2SxmQkbn12GGaEEcTBKox9">
            Trafikverket och Rikspolisstyrelsen har under några år haft försöksverksamhet
            på ett femtiotal vägsträckor med trafiksäkerhetskameror som automatiskt
            fotograferar fordon som kör för fort.
          </p>
          <p xml:id="i-NeYVY7UArRZ7Ecc9a7u6Ba">
            Resultaten av de försök som genomförts i Sverige och utomlands
            är mycket positiva. På vissa sträckor i Sverige har trafiksäkerhetskamerorna
            bidragit till att antalet dödsolyckor sjunkit med 60 procent.
            På samma sträckor har antalet svårt skadade minskat med 30 procent.
          </p>
          <p xml:id="i-Pa2aJWtEzK9mgR6CacMCyc">
            Miljömålskommittén konstaterade att hastighetsövervakning med
            kameror var (och är) den i särklass mest kostnadseffektiva klimatåtgärd
            staten kan vidta. Eftersom hastighetsövervakning är den mest kostnadseffektiva
            åtgärden både i förhållande till trafiksäkerhetsmålet och till
            klimatmålet borde alla dokumenterat farliga vägar förses med erforderlig
            hastighetsövervakning. Riksdagen bör därför som sin mening ge
            regeringen till känna att resurser för ATK, Automatisk trafikkontroll,
            bör öronmärkas.
          </p>
          <head xml:id="i-35TExiCK3d3HeYTLnfKTsC" type="h3">
            Utbildning för förare till utryckningsfordon
          </head>
          <p xml:id="i-7DLU9fkLf23C21RL538Lbi">
            Det finns ett berett förslag till utbildning och förarprov för
            dem som kör utryckningsfordon. Detta förslag har remissbehandlats
            men inte föranlett något förslag från regeringen. Eftersom flera
            av huvudmännen för de verksamheter som använder sig av utryckningsfordon
            tvingats göra besparingar, så har förarutbildningen drabbats i
            några fall. Allmänheten förväntar sig att exempelvis föraren av
            en brandbil vid uttryckning erlagt förarbevis för det fordon han/hon
            framför i hög hastighet. Så borde också vara fallet. Riksdagen
            tillkännager för regeringen som sin mening vad som i motionen
            anförs om att Transportstyrelsen bör få i uppdrag att fastställa
            en plan för utbildning samt förarprov som ska vara obligatoriskt
            för att få behörighet att köra utryckningsfordon.
          </p>
          <head xml:id="i-BK4tt89NUZesDuGcrrfoN5" type="h3">
            Värdering av trafikdöd
          </head>
          <p xml:id="i-ALxksaRFNBHZR1wLNogt8x">
            Tidsvinst angiven i minuter anges ofta som ett motiv för att
            anlägga en ny väg eller att bygga om en befintlig väg. En rakare
            och bredare väg ökar bilens konkurrenskraft i förhållande till
            andra transportslag och ökar risken för att människor höjer hastigheten.
            Men den tidsvinsten för dem som begagnar sig av vägen ställs inte
            i relation till den tidsförlust som görs när människor mister
            livet i trafikolyckor. Den som mister livet på vägarna förlorar
            i genomsnitt 33,5 år av sitt återstående liv. Riksdagen tillkännager
            för regeringen som sin mening vad som i motionen anförs om att
            ge Trafikanalys i uppdrag att analysera och föreslå förändrad
            värdering av trafiksäkerhet – beräknad tidsvinst på grund av väginvestering
            ställt i relation till tidsförlust i samband med dödsfall i trafiken.
          </p>
          <head xml:id="i-PWD5cZSVgvK1wVZkccpCzw" type="h3">
            Krav på alkolås
          </head>
          <p xml:id="i-9PiuV1tzab2PXL6Y5zQebv">
            I ungefär hälften av fallen har programmen med alkolås och frivillig
            körkortsåterkallelse avbrutits i förtid. Av alla dem som lagförts
            för rattfylleri sedan programmet startade har endast ca en procent
            gått in i och fullföljt det frivilliga alkolås- och rehabiliteringsprogrammet.
            Övriga 99 procent är en stor fara i trafiken. Risken för att de
            som lagförts för rattfylleri återfaller är stor. Cirka en tredjedel
            av de dömda blir tagna för samma brott igen inom tio år. Eftersom
            polisen inte har resurser att kolla mer än en bråkdel är mörkertalet
            för rattfyllerister stort. De som bäst behöver alkolås vill inte
            ha dem ens om de är gratis. Detta räcker som argument för att
            alla fordon borde vara utrustade med teknik som gör att fordonet
            inte går att starta om föraren har alkohol i utandningsluften.
            Varför ska den som dömts för rattfylleri inte tvingas ha alkolås
            när vederbörande ger sig ut i trafiken igen? Det borde vara lika
            självklart att människor med alkoholproblem har krav på alkolås
            inskrivet i körkortet som att synsvaga har krav på glasögon som
            körkortsvillkor. Riksdagen bör därför som sin mening till regeringen
            ge till känna att de som dömts för rattfylleri får ett krav på
            alkolås inskrivet i körkortet som villkor för fortsatt körkortsinnehav.
          </p>
          <head xml:id="i-R4pUU6Ryj2NG95HxZ4qnrT" type="h3">
            Trafikskadeersättningen
          </head>
          <p xml:id="i-DDbDi1nqeQA9aw4xKeEF81">
            Flera opinionsundersökningar visar att allmänheten anser att
            alkohol inte alls hör hemma i trafiken. Ändå finns det lagregler
            och tillämpning av dessa som snarast ger besked om motsatsen.
            Reglerna i trafikskadelagen och skadeståndslagen medför nämligen
            att den som kört alkoholpåverkad och därmed har medverkat till
            sin egen personskada ändå kan få full och ojämkad ersättning vid
            en trafikolycka. Att en förare får högre ersättning om han bryter
            mot grundläggande normer och kör rattfull än den som skadas i
            ett annat sammanhang, t ex den som cyklar omkull eller skadar
            sig på annat sätt, är stötande och undergräver förtroendet för
            riksdagen samt de rättsvårdande myndigheterna. Överkompensationen
            till rattfulla förare som skadas sker trots att vederbörande har
            utsatt andra för en betydande risk att dödas eller skadas. I slutet
            av december 2004 inträffade en tragisk trafikolycka i Skåne. En
            berusad långtradarchaufför körde på fel sida av motorvägen och
            orsakade vid kollisioner med två bilar fem människors död, däribland
            en hel familj. Chauffören, som var från ett annat land, klarade
            sig utan fysiska skador. Enligt svensk rätt har han rätt till
            ersättning från den svenska trafikförsäkringen för sina personskador,
            fysiska och psykiska, oavsett att han orsakade fem människors
            död genom grovt rattfylleri. Endast om trafikförsäkringsbolaget
            kan bevisa att han genom egen oaktsamhet orsakade sina egna skador,
            i kombination med rattfylleri, finns möjlighet att jämka ersättningen.
            På grund av svensk ersättningspraxis är han dock alltid garanterad
            90 % av sin inkomst upp till ett belopp av ca 300 000 kr (7,5
            x basbeloppet). Frågan om eventuell förändring av trafikskadelagen
            har beretts på Justitiedepartementet i sex år. I mars 2000 lämnade
            Försäkringsförbundet och Trafikförsäkringsföreningen en skrivelse
            till regeringen med begäran om översyn av vissa bestämmelser i
            trafikskadelagen. Riksdagen bör därför som sin mening ge regeringen
            till känna vad som i motionen anförs om att avskaffa nuvarande
            regel om trafikskadeersättningen till rattfulla förare som själva
            medverkat till sina skador.
          </p>
        </div>
        <div xml:id="i-UHcskuREZLtBA7ZGrxHrpw" type="motSignatures">
          <list xml:id="i-SxZy9PuS4tN3rWocWPK9es">
            <item xml:id="i-RLrcG3RZFUofe9UJpoMacg">
              Karin Svensson Smith (MP)
            </item>
          </list>
        </div>
      </div>
    </body>
  </text>
</TEI>
