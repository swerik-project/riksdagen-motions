<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-200809-UU-00005">
  <teiHeader>
    <fileDesc>
      <titleStmt>
        <title>med anledning av skr. 2008/09:11 Frihet från förtryck – skrivelse om Sveriges demokratibistånd</title>
        <author corresp="i-K3yJ7rruozYUK99nj91ffc">av Hans Linde m.fl. (v)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>med anledning av skr. 2008/09:11 Frihet från förtryck – skrivelse om Sveriges demokratibistånd</title>
          <idno type="rdwebb">GW02U5</idno>
          <rs type="number">U5</rs>
          <orgName type="comitteeAbbreviation">UU</orgName>
          <ref type="dokument_url_text">http://data.riksdagen.se/dokument/GW02U5/text</ref>
          <ref type="dokument_url_html">http://data.riksdagen.se/dokument/GW02U5</ref>
          <ref type="dokumentstatus_url_xml">http://data.riksdagen.se/dokumentstatus/GW02U5</ref>
          <ref type="doc">http://data.riksdagen.se/fil/F3702862-2584-4680-8878-1DF273AE4FE8</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-K3yJ7rruozYUK99nj91ffc</idno>
            <name>Hans Linde</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-M5o8cYSRJsbmZdvevomfQX</idno>
            <name>Ulla Andersson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-CNBy5dFgNNyEozHVpAj93c</idno>
            <name>Jacob Johnson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-2aZQBvMx8o6ihusfvExbt8</idno>
            <name>Alice Åström</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction type="basedOn" xml:id="i-UwdsWcc5Z5gUrYo69xk2sv"/>
        <correspContext corresp="i-UwdsWcc5Z5gUrYo69xk2sv">
          <ref>Regeringsskrivelse 2008/09:11</ref>
        </correspContext>
        <correspAction xml:id="i-Gct9RctgcZN9ahZ6gZ5UMe" type="signed"/>
        <correspContext corresp="i-Gct9RctgcZN9ahZ6gZ5UMe">
          <note type="signatory" corresp="i-K3yJ7rruozYUK99nj91ffc"/>
          <note type="signatory" corresp="i-M5o8cYSRJsbmZdvevomfQX"/>
          <note type="signatory" corresp="i-CNBy5dFgNNyEozHVpAj93c"/>
          <note type="signatory" corresp="i-2aZQBvMx8o6ihusfvExbt8"/>
        </correspContext>
        <correspAction type="referral" xml:id="i-2Gd6VDra91PKQVQyHhmU9k">
          <date when="2008-10-17"/>
        </correspAction>
        <correspAction type="dismissal" xml:id="i-9zH6r3NkmcGsTgmE6HFN9x">
          <date when="2008-10-16"/>
        </correspAction>
        <correspAction type="dismissal" xml:id="i-L7e2dHQDJh5R3iCcua1och">
          <date when="2008-10-16"/>
        </correspAction>
        <correspAction type="transfer" xml:id="i-6dzHXgx69pu8u5ZLKwoXKx">
          <date when="2008-10-15"/>
        </correspAction>
        <correspAction type="submission" xml:id="i-9Sx2HpdDR7UoSkZK2DZ8nh">
          <date when="2008-10-15"/>
        </correspAction>
        <correspAction type="assigned" xml:id="i-JJKPUb9VuU4L5i79f2qDpp"/>
        <correspContext corresp="i-JJKPUb9VuU4L5i79f2qDpp">
          <ref type="assignedTo">Utrikesutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#följd"/>
      </textClass>
    </profileDesc>
  </teiHeader>
  <text>
    <body>
      <div type="motBody">
        <div type="TOC" xml:id="i-Ugkdm22uRPiTgPmWPLCDay">
          <head xml:id="i-VM2Ec68P3PXvJ4imsAzaTA">
            1 Innehållsförteckning
          </head>
          <list>
            <item>
              2 Förslag till riksdagsbeslut 2
            </item>
            <item>
              3 Inledning 2
            </item>
            <item>
              4 FN:s konvention om mänskliga rättigheter 4
            </item>
            <item>
              4.1 Snävt perspektiv på mänskliga rättigheter 4
            </item>
            <item>
              4.2 Tilläggsprotokoll till konventionen om ESK-rättigheterna
              4
            </item>
            <item>
              5 Stöd till demokratiska aktörer 5
            </item>
            <item>
              5.1 Dubbla måttstockar vid stöd till demokratiska aktörer 5
            </item>
            <item>
              5.2 Synen på demokrati 6
            </item>
            <item>
              5.3 Partianknutna organisationer 6
            </item>
            <item>
              5.4 Folkrörelser och NGO:er 7
            </item>
            <item>
              6 Jämställdhet och mänskliga rättigheter 8
            </item>
            <item>
              7 Näringsliv och fackföreningar 8
            </item>
            <item>
              7.1 Näringslivets ansvar för de mänskliga rättigheterna 9
            </item>
            <item>
              7.2 Fackens förändringsmöjlighet 9
            </item>
            <item>
              8 Demokratiskt ägarskap i praktiken 10
            </item>
            <item>
              9 Värnandet av folkrätten 11
            </item>
          </list>
        </div>
        <div type="motProposal" subtype="förslag">
          <head xml:id="i-8kPZJmCLB2odvMUxQn4evh">
            2 Förslag till riksdagsbeslut
          </head>
          <list style="ol">
            <item xml:id="i-9YEj2fzPKiD6NGRgDM67fb">
              Riksdagen tillkännager för regeringen som sin mening vad som
              anförs i motionen om att Sverige ska vara en konsekvent röst för
              de mänskliga rättigheterna, oavsett var, av vem och med vilka
              motiv de kränks eller inskränks.
            </item>
            <item xml:id="i-E3VD9Cnk4LWJpRSBokhg2h">
              Riksdagen tillkännager för regeringen som sin mening vad som
              anförs i motionen om att Sverige framöver bör avse att i alla
              strategier som rör mänskliga rättigheter utgå från FN:s deklaration
              om de mänskliga rättigheterna och de MR-konventioner som inkluderar
              såväl politiska och ekonomiska som sociala och kulturella rättigheter.
            </item>
            <item xml:id="i-FzsSMd8WQVPXgmPyfKX4cs">
              Riksdagen tillkännager för regeringen som sin mening vad som
              anförs i motionen om att Sverige ska verka för att ett tilläggsprotokoll
              till konventionen om de ekonomiska, sociala och kulturella rättigheterna
              antas.
            </item>
            <item xml:id="i-KPFseYsrDBiEcgzi5TZits">
              Riksdagen tillkännager för regeringen som sin mening vad som
              anförs i motionen om att det ekonomiska stödet till de partianknutna
              organisationerna (PAO) bör avvecklas.
            </item>
            <item xml:id="i-SSWXZEHeAKRGcwokEeNSTv">
              Riksdagen tillkännager för regeringen som sin mening vad som
              anförs i motionen om att dagens två huvudperspektiv för den internationella
              utvecklingspolitiken ska kompletteras med ett jämställdhetsperspektiv.
            </item>
            <item xml:id="i-8cm1bpgohBiR5quaPQLryh">
              Riksdagen tillkännager för regeringen som sin mening vad som
              anförs i motionen om behovet av samstämmighet mellan näringslivets
              verksamhet och svenskt utvecklingssamarbete i arbetet för demokrati
              och mänskliga rättigheter.
            </item>
            <item xml:id="i-TRTKR2m2mLtpCxjnLRJqNV">
              Riksdagen tillkännager för regeringen som sin mening vad som
              anförs i motionen om att Sverige på alla sätt ska understödja
              att svenska multinationella företag tecknar globala ramavtal.
            </item>
            <item xml:id="i-5pSA2ip3jNYCK7EWfX67jX">
              Riksdagen tillkännager för regeringen som sin mening vad som
              anförs i motionen om att fackliga rättigheter ska utgöra en central
              del i alla strategier för mänskliga rättigheter.
            </item>
            <item xml:id="i-TERqLgjk2WvAMsfPo88KBL">
              Riksdagen tillkännager för regeringen som sin mening vad som
              anförs i motionen om att Sverige i internationella sammanhang
              bör verka för att makroekonomiska krav på och villkor för utvecklingsländerna
              i samband med utvecklingssamarbete, långivning och skuldavskrivningar
              avskaffas.
            </item>
          </list>
        </div>
        <div type="motContent">
          <head type="h1" xml:id="i-N4wEocLLxdNC6DGRLSuGDt">
            3 Inledning
          </head>
          <p xml:id="i-6xyJBazY6JoMnGZCy6TNdy">
            För Vänsterpartiet är demokrati och mänskliga rättigheter inte
            förhandlingsbara. Vi vill att Sverige ska vara ett land som konsekvent
            försvarar demokrati och mänskliga rättigheter, oavsett var, av
            vem eller med vilka motiv de kränks eller inskränks. Vi ser det
            därför i grunden som positivt att regeringen lyfter fram frågor
            om demokrati och mänskliga rättigheter inom utvecklingssamarbetet
            genom skrivelse 2008/09:11. Däremot har vi en rad invändningar
            mot skrivelsens innehåll, vilket vi uttrycker i denna motion.
          </p>
          <p xml:id="i-FTUUtrTEjEL4GBk2qXUcG8">
            De mänskliga rättigheterna är universella, odelbara och ömsesidigt
            förstärkande skriver regeringen i inledningen av skrivelsen, men
            när de konkreta förslagen presenteras behandlas de mänskliga rättigheterna
            just som om de vore delbara. För varje gång regeringen yttrar
            sig i frågan tycks begreppet stramas upp ytterligare. FN har vid
            flera tillfällen, bl.a. vid Wienkonferensen om mänskliga rättigheter
            1993, slagit fast att mänskliga rättigheter inte bara handlar
            om medborgerliga och politiska rättigheter. Lika stor vikt läggs
            vid sociala framsteg, förbättrade levnadsvillkor och mäns och
            kvinnors lika rättigheter, det vill säga de ekonomiska, sociala
            och kulturella rättigheterna. FN menar att rätten till ekonomisk
            och social utveckling är en förutsättning för att medborgerliga
            och politiska rättigheter ska kunna förverkligas för fler än en
            bemedlad elit, ett perspektiv som helt saknas i skrivelsen.
          </p>
          <p xml:id="i-HxAX3HhMPh1kB95J1JPA6z">
            Vänsterpartiet menar att om Sverige ska vara en trovärdig röst
            för mänskliga rättigheter krävs ett konsekvent agerande där de
            mänskliga rättigheterna behandlas likvärdigt. Vi menar att när
            brott mot mänskliga rättigheter i olika länder kritiseras ska
            detta göras utifrån likvärdiga bedömningsgrunder. Tyvärr ser vi
            hur den borgerliga regeringen har olika måttstockar, och ibland
            inga måttstockar alls, för mänskliga rättigheter beroende på var,
            av vem och med vilka motiv de kränks. Så länge brotten begås av
            USA och dess allierade möts de av tystnad, ursäkter eller bortförklaringar.
            När brotten begås av USA:s fiender används de för att försvara
            folkrättsbrott, ockupation och isolering. Vi känner en överhängande
            oro över att dessa dubbla måttstockar även kommer färga genomförandet
            av regeringens skrivelse.
          </p>
          <p xml:id="i-4Cz9DK9Xj5k2kLN5osr6JZ">
            Ska Sverige vara en positiv kraft för demokratisk utveckling
            i syd krävs att sociala rörelser och befolkningen i syd tillåts
            formulera sina egna visioner och modeller. Demokratin måste tillåtas
            få ett innehåll, även i praktiken betyda folkstyre. I alltför
            många länder i syd ser vi idag hur demokratins omfattning kraftigt
            begränsas av krav och villkor från givare och internationella
            finansiella institutioner.
          </p>
          <p xml:id="i-LfW6hrgWf3qaKKQhj7JGvi">
            När människor kräver sina rättigheter i organiserade former kan
            samhällen förändras i grunden. I många länder har folkrörelser,
            fackförbund och kvinnoorganisationer varit drivande i kampen för
            demokrati och mänskliga rättigheter. Vi vill därför synliggöra
            positiva krafter i försvaret av mänskliga rättigheter. Sådana
            krafter är kvinnorörelser som arbetar för att bryta mäns överordning
            i syfte att stärka kvinnors ekonomiska och sociala ställning.
            En annan kraft är fackföreningsrörelser som arbetar för värdigare
            ekonomiska och sociala förhållanden för människor. Vi menar att
            regeringen i skrivelsen i stort missat dessa rörelsers betydelse
            i arbetet för demokrati och mänskliga rättigheter.
          </p>
          <p xml:id="i-Y3oCaFY993rh3yE4do1HHj">
            Vänsterpartiet ser behovet av regeringar och länder som vågar
            stå upp för demokrati och mänskliga rättigheter. Sverige skulle
            kunna vara ett sådant land. Vi menar att mänskliga rättigheter
            måste vara överordnade andra politiska och ekonomiska intressen.
            Vänsterpartiet anser att Sverige ska vara en konsekvent röst för
            de mänskliga rättigheterna, oavsett var, av vem och med vilka
            motiv de kränks eller inskränks. Detta bör riksdagen tillkännage
            för regeringen som sin mening.
          </p>
          <head type="h1" xml:id="i-Q91qnRxajP73gCGzMDKJU">
            4 FN:s konvention om mänskliga rättigheter
          </head>
          <p xml:id="i-NXeqJhgnyiBbYvmRXez6PT">
            Vänsterpartiet försvarar de värden som FN:s allmänna deklaration
            om mänskliga rättigheter slår fast. Enligt denna deklaration och
            efterföljande konventioner ses de olika mänskliga rättigheterna
            som universella, odelbara och inbördes beroende. Regeringen bekräftar
            detta i sin skrivelse, men väljer att inte agera i konsekvens
            med detta.
          </p>
          <head type="h2" xml:id="i-Fm6hTQvBEfS55pYFAruMNS">
            4.1 Snävt perspektiv på mänskliga rättigheter
          </head>
          <p xml:id="i-Wg7ustGTVNRzS2TS6cPidp">
            Mötesfrihet, organisationsfrihet, strejkrätt, yttrandefrihet
            samt allmänna och hemliga val är nödvändiga beståndsdelar i varje
            demokratiskt samhälle. Men även rätten till arbete, utbildning,
            bostad och vård är nödvändiga beståndsdelar för ett människovärdigt
            liv och ett demokratiskt samhälle. Vi vet från Sveriges historia
            att rätten till utbildning, arbete, bostad, mat med mera måste
            respekteras för att alla i realiteten ska kunna utnyttja sina
            politiska och medborgerliga rättigheter. På samma sätt är de politiska
            och medborgerliga rättigheterna förutsättningar för att alla grupper
            i samhället ska kunna kräva sina sociala, ekonomiska och kulturella
            rättigheter. Trots det väljer regeringen ensidigt att fokusera
            på de medborgerliga och politiska rättigheterna. Man kan inte
            på detta sätt plocka ut delar ur FN:s konvention och helt ignorera
            andra och ändå tro att man ska kunna hitta helhetslösningar.
          </p>
          <p xml:id="i-Q6dK137yazrzG8oft9AsTd">
            Många länder i syd har tydligt motsatt sig USA:s och EU:s ensidiga
            fokusering på politiska och medborgerliga rättigheter. Istället
            hävdas de mänskliga rättigheternas odelbarhet och ömsesidiga beroende.
            Att de ekonomiska, sociala och kulturella (ESK) rättigheterna
            har samma dignitet som politiska och medborgerliga rättigheter
            har fastslagits flera gånger, inte minst under Wienkonferensen
            1993.
          </p>
          <p xml:id="i-X3tEkW2trjQnfGmC69ayH9">
            Vänsterpartiet lyfter i motion 2007/08:U20 fram vikten av att
            behandla de mänskliga rättigheterna likvärdigt och konsekvent.
            Det är en grundläggande fråga för allt arbete för mänskliga rättigheter
            och därför lyfter vi fram detta på nytt. Vänsterpartiet anser
            att Sverige framöver i alla strategier som rör mänskliga rättigheter
            och bistånd ska utgå från FN:s deklaration om de mänskliga rättigheterna
            och de MR-konventioner som inkluderar såväl politiska och ekonomiska
            som sociala och kulturella rättigheter. Detta bör riksdagen tillkännage
            för regeringen som sin mening.
          </p>
          <head type="h2" xml:id="i-QhdSwQ7zkoLEuDvbUU6ycK">
            4.2 Tilläggsprotokoll till konventionen om ESK-rättigheterna
          </head>
          <p xml:id="i-9LFFi4em1kDoGcJPp2VZCL">
            Vi vill även lyfta frågan om tilläggsprotokollet till konventionen
            om ESK-rättigheterna, rörande enskild klagorätt. Protokollet är
            nödvändigt för att ge grupper och enskilda möjlighet att, i sista
            hand, vända sig till FN:s granskningskommitté för konventionens
            efterlevnad (ESK-kommittén) för att på så sätt få upprättelse
            när rättigheterna kränkts. Möjligheten finns redan när det gäller
            de medborgerliga och politiska rättigheterna. Tilläggsprotokollets
            klagomöjlighet skulle bland mycket annat kunna ge den djupare
            förståelse för ESK-rättigheterna som Vänsterpartiet generellt
            efterlyser. Sveriges ska därför verka för att ett tilläggsprotokoll
            till konventionen om de ekonomiska, sociala och kulturella rättigheterna
            antas. Detta bör riksdagen tillkännage för regeringen som sin
            mening.
          </p>
          <head type="h1" xml:id="i-MqWFM8XeH1eRoLQ8LdDvKj">
            5 Stöd till demokratiska aktörer
          </head>
          <p xml:id="i-CSjRSsgHzMZ7Esz2dHnxWF">
            Det är positivt att regeringen har blivit medveten om den viktiga
            roll som folkrörelser i olika länder spelar när det gäller demokratiutveckling.
            Men vi måste samtidigt vara medvetna om att det inte alltid är
            okomplicerat att som givare gå in och stötta demokratiska aktörer
            med biståndsmedel eftersom, som regeringen själv skriver, det
            civila samhället omfattar både formella och informella grupperingar,
            avspeglar motstridiga intressen, värderingar och konflikter. Den
            centrala frågan blir: Vilka aktörer ska stödjas och vilka konsekvenser
            får Sveriges urval av aktörer?
          </p>
          <head type="h2" xml:id="i-7mSSmGGsZzbAH7AmkoWohe">
            5.1 Dubbla måttstockar vid stöd till demokratiska aktörer
          </head>
          <p xml:id="i-Tzg2hDFzuEUQuTV75WffWg">
            Utifrån den utrikespolitik som regeringen varit ansvarig för
            de senaste två åren är vi oroliga för hur stödet till demokratiska
            aktörer kommer att se ut. Sverige har blivit allt mer lojalt till
            USA. En regering som sätter ett fördjupat samarbete med USA och
            Nato högst på den utrikespolitiska dagordningen är inte en trovärdig
            försvarare av världens maktlösa och fattiga. I spåren av USA:s
            så kallade krig mot terrorismen begås otaliga brott mot mänskliga
            rättigheter runt om i världen. Jakten på terrorister är ofta ursäkten.
          </p>
          <p xml:id="i-4GaSdxgYhdq2gK99kRzrZp">
            När USA och dess allierade begår brott mot folkrätten eller de
            mänskliga rättigheterna möts detta av tystnad, ursäkter och bortförklaringar
            från den borgerliga regeringen. Men när liknade brott begås av
            fiender till USA klassas dessa, med rätta, som fruktansvärda förbrytelser.
            Det finns flera exempel på hur dessa dubbla måttstockar används.
            Brott mot mänskliga rättigheter i till exempel i Kuba, Burma och
            Nordkorea kritiseras flitigt. Samtidigt råder det en talande tystnad
            om Colombias mord på journalister och fackföreningsaktivister,
            Marockos brutala ockupation av Västsahara, de allierades övergrepp
            på civilbefolkningen i Irak och Etiopiens bombningar av Somalia.
            Regeringen tycks sakna alla ambitioner om att använda kritik mot
            brott mot mänskliga rättigheter konsekvent. Vänsterpartiet känner
            en överhängande oro över att dessa dubbla måttstockar också kommer
            färga valet av i vilka länder man kommer att välja att ge demokratiska
            aktörer stöd och vilka aktörer som kommer att väljas. Det är avgörande
            att ett sådant urval inte färgas av givarens egna ekonomiska,
            politiska och säkerhetsmässiga intressen.
          </p>
          <head type="h2" xml:id="i-DQ5a7Kje5DU3kVXPyVMzPf">
            5.2 Synen på demokrati
          </head>
          <p xml:id="i-SmeS4uR9nZCGEAC7pEQBQe">
            För Vänsterpartiet är mötesfrihet, organisationsfrihet, strejkrätt,
            yttrandefrihet samt allmänna, fria och hemliga val nödvändiga
            beståndsdelar i varje demokratiskt samhälle; samtidigt ser vi
            idag att demokratin kan ta sig olika uttryck och utformas på olika
            sätt. Vänsterpartiet menar att demokrati är universellt men att
            det inte finns en universell demokratimodell som gäller för alla
            stater. Det är upp till varje stat och demokratisk rörelse att
            forma statsskicket på de sätt som passar dem bäst utifrån demokratins
            grundprinciper och de mänskliga rättigheterna.
          </p>
          <p xml:id="i-BL6ybEQ65Ccp1bCW5TN6vx">
            Trots skrivningar om dialog och utbyte finns det undertoner i
            regeringens skrivelse om att vi i väst ska lära ut demokrati till
            dem i syd, att våra modeller och lösningar ska exporteras. Vänsterpartiet
            menar att utvecklingssamarbetet måste grundas på jämbördig dialog
            och utbyte också i praktiken. På många områden har vi mycket att
            lära av andra länder, även vad gäller demokrati. Ett sådant exempel
            är försöken med deltagande demokrati som nu utvecklas i flera
            länder i syd. I Porto Alegre i Brasilien fattar stadens invånare
            själva beslut om stadens budget och hur skattepengar ska fördelas
            genom direkt deltagande i processen.
          </p>
          <p xml:id="i-PK5bBHQtCRhbZ9rwMzzjg8">
            Vi motsätter oss också en sammanblandning mellan demokrati å
            ena sidan och marknadsekonomi samt en nyliberal ekonomisk politik
            å andra sidan. Gunilla Carlsson skriver i en debattartikel i DN
            (080927) att regeringen står för en syn på utveckling där marknadsekonomi
            är det enda ekonomiska system som kan lyfta människor ur fattigdom.
            Vi avser inte att i denna motion argumentera för vilken ekonomisk
            modell som är den bästa vägen för fattigdomsminskning. Vänsterpartiet
            menar att det måste vara upp till respektive befolkning att avgöra
            vilket ekonomiskt system som ska råda i landet. I en tid då allt
            fler i syd vänder sig mot den nyliberala ekonomiska politik som
            påtvingas dem skulle det vara förödande för arbetet för demokrati
            och man satte likhetstecken mellan demokrati och privatiseringar,
            avreglering och nedskärningar i den offentliga sektorn.
          </p>
          <head type="h2" xml:id="i-TK2sWmfCkKMxhjt3gYLLnv">
            5.3 Partianknutna organisationer
          </head>
          <p xml:id="i-HgJsPtzpATv3m3jkQJRbJn">
            I skrivelsen lyfts i flera sammanhang stödet till partianknutna
            organisationer (PAO) fram, ett stöd som fördelas utefter antalet
            riksdagsledamöter. När stödet infördes 1995 röstade Vänsterpartiet
            emot detta. Vi menar att partiväsendet i syd måste växa fram utifrån
            de lokala förutsättningarna, inte som ett resultat av att svenska
            partier exporterar sina modeller, lösningar och idéer. Vi ser
            att mycket av det arbete som idag bedrivs genom de partianknutna
            organisationerna går emot grundtanken med det svenska utvecklingssamarbetet,
            mottagarens ägandeskap. Vidare menar vi att när västerländska
            partier med olika ekonomisk styrka samarbetar med systerpartier
            kan styrkeförhållanden på hemmaplan göra avtryck även i samarbetsländerna.
          </p>
          <p xml:id="i-MRnCiAwcf1owhqRr98veFq">
            Statsvetenskapliga institutionen vid Uppsala universitet har
            utvärderat partistödet två gånger och bekräftar dessa kritiska
            ståndpunkter. År 2000 kom utvärderingen fram till att stödet snedvrider
            det lokala partisystemet, att det fördelas efter existerande kontakter
            istället för till länder med störst behov och att det går till
            partier istället för partisystem. År 2004 tog utvärderingen upp
            att stödet kan uppfattas som en del av biståndsgivarens utrikespolitik.
          </p>
          <p xml:id="i-nrnJ4jpvk1PhG8U1LcQ6f">
            Vänsterpartiet menar att ifall partistödet uppfattas som ett
            nykolonialt maktmedel kan det få mycket negativa konsekvenser.
            En av dessa är att det undergräver demokratin i respektive länder
            och bidrar till att skapa ett avstånd mellan partiväsendet och
            befolkningen i mottagarländerna. Regeringen nämner i skrivelsen
            att det finns en misstro mot politiska partier runtom i världen.
            Vänsterpartiet ser en överhängande risk att denna misstro kommer
            att öka när partier anpassar sig efter utländska givares åsikter
            istället för att organisera sin egen befolkning utifrån deras
            visioner och idéer om politisk förändring. Vänsterpartiet anser
            därför att Sverige bör avveckla sitt ekonomiska stöd till de partianknutna
            organisationerna. Detta bör riksdagen tillkännage för regeringen
            som sin mening.
          </p>
          <head type="h2" xml:id="i-YaQYxS1PBSJV9nA2kLkZBz">
            5.4 Folkrörelser och NGO:er
          </head>
          <p xml:id="i-C43s5YHDNEKoqH3Ms1WBUv">
            Vänsterpartiet anser att folkrörelser och sociala rörelser spelar
            en positiv roll i arbetet för demokratisering och ökad respekt
            för de mänskliga rättigheterna, men också som försvarare av demokrati
            och mänskliga rättigheter när det sker kränkningar eller inskränkningar.
            Samtidigt ser vi ett problem med att det i många länder i syd
            sker en snabb framväxt av professionella icke-statliga organisationer
            (NGO) som är uppbyggda utifrån givarnas önskemål, men saknar förankring
            hos befolkningen i det land de verkar. Ska folkrörelser och sociala
            rörelser spela en positiv roll är det avgörande att de får utforma
            sin egen verksamhet på sina egna villkor och inte användas som
            ett verktyg för givarnas intressen. Ett exempel på det senare
            är hur USA använt NGO:er för att vinna stöd till det så kallade
            kriget mot terrorismen. Efter 11 september förklarade USA:s dåvarande
            utrikesminister Cowlin Powell att frivilligorganisationer utgör
            en förstärkning av USA:s maktmedel och en viktig del av vår stridsgemenskap.
            I Irak finns exempel på hur utländska kvinnoorganisationer etablerat
            sig i syfte att legitimera ockupation och sprida ockupationsmaktens
            policy. Detta motverkar syftet att stödja kvinnorna i dessa länder,
            eftersom kopplingen till ockupationsmakten får många kvinnor att
            känna en motvilja inför projekten.
          </p>
          <p xml:id="i-SHFghS9iAWvYCCMguauNpS">
            Vänsterpartiet anser att stödet till folkrörelser och sociala
            rörelser måste utformas på ett sådant sätt att det uppmuntrar
            till folklig organisering och inte undergräver dessa rörelsers
            möjligheter att självständigt utforma sin verksamhet utifrån sina
            medlemmars visioner.
          </p>
          <head type="h1" xml:id="i-AX9mVruHLyhtavQkGRVbBE">
            6 Jämställdhet och mänskliga rättigheter
          </head>
          <p xml:id="i-8tLa9G1VNBQ7XmJrGdwcar">
            Vänsterpartiet tycker att det är positivt att regeringen lyfter
            fram stödet till kvinnors egna nätverk, organisationer och allianser
            på olika nivåer i syfte att stärka deras politiska deltagande.
            Men det är inte tillräckligt. Vi har tidigare skrivit om de brister
            i demokratiarbetet som uppstår vid ensidig fokusering på politiska
            och medborgerliga rättigheter; detta gäller inte minst i jämställdhetsarbetet.
          </p>
          <p xml:id="i-SBhTMnW7h6LKjs9pQ58DSC">
            För att stärka kvinnors positioner behöver vi också se till ekonomiska,
            sociala och kulturella behov. Det innebär bland annat utökade
            möjligheter till utbildning, barnomsorg och ekonomiskt oberoende.
            Utan dessa rättigheter blir det svårt för kvinnor att på lika
            villkor som män delta i det offentliga och politiska livet. Vid
            tillfällen då dessa frågor nedprioriterats har det blivit tydligt
            att kvinnors positioner pressats tillbaka. Nedskärningar i offentlig
            sektor såsom hälsovård och barnomsorg minskar kvinnors möjlighet
            till förvärvsarbete och politiskt deltagande, eftersom de måste
            lägga ned obetalt arbete på att ta hand om sina familjemedlemmar.
          </p>
          <p xml:id="i-A44UsfXTxUddGWyRYUx5Nh">
            Vi menar också att regeringens skrivningar om stöd till kvinnors
            organisering klingar dåligt med regeringens neddragningar i anslag
            för Unifem. Inom FN-systemet arbetar FN:s utvecklingsfond för
            kvinnor, Unifem, för kvinnors mänskliga rättigheter, politiska
            deltagande och för att främja jämlikhet genom att ställa upp med
            expertis. Trots det valde regeringen tidigare i år att dra ned
            anslaget för Unifem, från 26 till 22 miljoner kronor, vilket givetvis
            är olyckligt ifall det anses vara viktigt att stödja projekt som
            Unifem finansierar. Vänsterpartiet anser att Sverige åtminstone
            bör återställa stödet till Unifem, vilket vi krävt i motion 2008/09:U255
            Millenniemålen.
          </p>
          <p xml:id="i-J7cnxXPbVJtNWoryH1ZeJa">
            Regeringen skriver att utgångspunkten för allt bistånd är de
            fattigas perspektiv och rättighetsperspektivet. Vänsterpartiet
            vill att jämställdhetsfrågorna ska genomsyra allt svenskt utvecklingsarbete
            och att dagens två huvudperspektiv för den internationella utvecklingspolitiken
            ska kompletteras med ett jämställdhetsperspektiv. Detta bör riksdagen
            som sin mening ge regeringen till känna.
          </p>
          <head type="h1" xml:id="i-4jMupnxaJX1QnafPwBpwLt">
            7 Näringsliv och fackföreningar
          </head>
          <p xml:id="i-VCcGrwvbZvABuNE3WybHjF">
            I skrivelsen framhålls stater som de som bär det huvudsakliga
            ansvarat för att främja och skydda de mänskliga rättigheterna
            men att även individer, grupper och organisationer är betydelsefulla
            i främjandet av de mänskliga rättigheterna. Det är en utgångspunkt
            som Vänsterpartiet delar, men vi vill också lyfta fram arbetsmarknadens
            parter som centrala i arbetet för demokrati och mänskliga rättigheter.
            Vi ser att även näringslivet har ett ansvar för de mänskliga rättigheterna.
            Vi vill också synliggöra den positiva förändringsmöjlighet som
            finns hos fria och oberoende fackföreningar, något som regeringen
            i stort ignorerar. Vänsterpartiet har vid flera tillfällen lyft
            fram frågan om företagens ansvar för mänskliga rättigheter och
            fackföreningarnas potential i demokratiarbetet, se bland annat
            motion 2008/09:A216 Fackliga rättigheter i världen.
          </p>
          <head type="h2" xml:id="i-yPaPwqm45ogf5vcyJnHSA">
            7.1 Näringslivets ansvar för de mänskliga rättigheterna
          </head>
          <p xml:id="i-VMMM2LRmBSKgpXZRFmEqAG">
            Rätten att organisera sig i fria och oberoende fackföreningar
            är en grundläggande mänsklig rättighet, men en rättighet som kränks
            och inskränks i alltför stora delar av världen. I många fall är
            detta en konsekvens av företagens agerande. Dagens globaliserade
            värld har bland annat inneburit att exportsektorns betydelse har
            ökat. Den omstrukturering och liberalisering av handelsregler
            som skett har lett till en betydligt större utsatthet för arbetarna,
            i synnerhet i de alltfler exportfrizoner som uppstått i många
            fattiga länder i Asien, Latinamerika och Afrika. Företag kan hålla
            nere löner och försvåra facklig organisering genom att hota flytta
            produktionen till ett annat land ifall vinstnivåerna är hotade.
          </p>
          <p xml:id="i-8wW3idnb6ZVxXFt9MUnLGV">
            Två exempel på hur företagens agerande försvårar ett arbete för
            mänskliga rättigheter kan hämtas i motioner som Vänsterpartiet
            nyligen väckt om Kina (2008/09:U203) och Demokratiska republiken
            Kongo (2008/09:U208). Vi har även skrivit om hur näringslivets
            behov av att sälja vapen har bidragit till kränkningar av mänskliga
            rättigheter (se bl.a. 2008/09:U253). Det är avgörande för Sveriges
            trovärdighet att svenska företag respekterar de mänskliga rättigheterna.
            Vänsterpartiet anser att regeringen måste agera för att det ska
            råda samstämmighet mellan näringslivets verksamhet och svenskt
            utvecklingssamarbete i arbetet för demokrati och mänskliga rättigheter.
            Detta bör riksdagen som sin mening ge regeringen till känna.
          </p>
          <head type="h2" xml:id="i-RH9TUbB45xJqCYQJg4gvdT">
            7.2 Fackens förändringsmöjlighet
          </head>
          <p xml:id="i-4KgGeQ8SV8zvGTrszUH6Jd">
            Starka självständiga fackföreningar är ett betydelsefullt instrument
            för att genomdriva förändringar i ett land. När människor kräver
            sina rättigheter i organiserade former kan samhällen förändras
            i grunden. I många länder har vi sett hur fackföreningsrörelsen
            varit drivande i kampen inte bara för de fackliga rättigheterna
            utan för demokrati och mänskliga rättigheter i stort. Facklig
            verksamhet kan bidra till en ekonomisk, social och ekologisk utveckling.
            Den kan garantera universella rättigheter för arbetare, öka tillväxten
            med jämn inkomstfördelning och minska fattigdomen.
          </p>
          <p xml:id="i-5u4ymjGkA3Sd4xKmHtwcBN">
            Vänsterpartiet menar att i en värld där kapitalet och multinationella
            företag agerar globalt måste även arbetet för fackliga rättigheter
            bli globalt. En åtgärd som skulle underlätta möjligheterna till
            detta är att företag tecknar globala ramavtal. Det fungerar som
            ett slags globalt kollektivavtal, med syftet att lägga ett gemensamt
            golv för alla arbetsplatser och underleverantörer som är knutna
            till en koncern. De villkor som ställs upp får aldrig brytas inom
            koncernen oavsett var verksamheten bedrivs. Vi menar således att
            regeringen på alla sätt ska understödja svenska multinationella
            företag att teckna globala ramavtal, vilket vi framfört i ett
            flertal motioner. Detta bör riksdagen som sin mening ge regeringen
            till känna.
          </p>
          <p xml:id="i-D3nMUkDux8t62DobKGyG4t">
            Eftersom vi ser att fackföreningar spelar en så avgörande roll
            för försvaret av mänskliga rättigheter menar vi att arbetet för
            de fackliga rättigheterna bör genomsyra allt biståndsarbete. I
            alla strategier för mänskliga rättigheter ska fackliga rättigheter
            vara en central del. Detta bör riksdagen som sin mening ge regeringen
            till känna.
          </p>
          <head type="h1" xml:id="i-GC2JgfrQEJPHL5vMK1Vrwi">
            8 Demokratiskt ägarskap i praktiken
          </head>
          <p xml:id="i-QNYNzNChMyMraCMSXfHaMN">
            De mänskliga rättigheterna slås bland annat fast i FN:s allmänna
            förklaring från 1948. Dessa rättigheter är universella och gäller
            alla människor överallt. Att ställa krav på andra länder att leva
            upp till mänskliga rättigheter är inte kontroversiellt. Men de
            rika länderna ställer även långtgående ekonomiska krav och villkor
            för bistånd, lån och skuldavskrivning som inte är reglerade i
            någon konvention. Det är ofta områden som är mycket kontroversiella
            och omdiskuterade.
          </p>
          <p xml:id="i-YFSzCFzWjckz7qcednbaZ5">
            Regeringen medger att det blir en effektivare bekämpning av fattigdomen
            när människor får makt att själva påverka sin utveckling. Men
            Vänsterpartiet ser med oro på det glapp som finns mellan regeringens
            ord och handling. Ett exempel är hur regeringens skrivelse om
            politik för global utveckling från 2008 inte tar upp frågan om
            hur fattiga människors perspektiv och utvecklingsländernas ägandeskap
            ska garanteras när det kommer till de makroekonomiska krav som
            ställs i samband med bistånd, långivning och skuldavskrivningar.
          </p>
          <p xml:id="i-M1wooPgeJc5o2rHF13z92w">
            För att demokratin i fattiga länder ska fungera är det grundläggande
            att regeringen känner ett ansvar gentemot de egna medborgarna.
            Men om biståndsgivaren ställer detaljerade villkor om vilken politik
            som ska föras finns det en risk att folkligt inflytande över politiken
            minskar. Detta riskerar underminera den demokratiska utvecklingen
            i landet, vilket är tvärtemot syftet med demokratibiståndet. Vänsterpartiet
            ser att demokratisk utveckling i många utvecklingsländer också
            förutsätter ökat ekonomiskt självbestämmande. Detta har vi bland
            annat presenterat i motionerna 2007/08:U226 Internationella valutafonden
            och 2007/08:U220 Skuldkrisen i syd.
          </p>
          <p xml:id="i-NPcycoWYHArZ6BdiLrQxNv">
            Vänsterpartiet menar att Sverige måste verka för att demokratiskt
            valda regeringar i utvecklingsländerna också i realiteten får
            möjlighet att fatta de avgörande besluten runt sin ekonomiska
            utveckling och att Sverige därför i internationella sammanhang
            bör verka för att makroekonomiska krav och villkor för utvecklingsländerna
            i samband med utvecklingssamarbete, långivning och skuldavskrivningar
            avskaffas. Detta bör riksdagen som sin mening ge regeringen till
            känna.
          </p>
          <head type="h1" xml:id="i-WbUfe7yPsSWU12HJdeH21a">
            9 Värnandet av folkrätten
          </head>
          <p xml:id="i-HCVNGsiQXtbSq4J8EfQV2W">
            Den sista frågan vi vill ta upp i denna motion handlar om förhållandet
            mellan mänskliga rättigheter och folkrätten. Vänsterpartiet är
            en stark försvarare av ett internationellt samfund som värnar
            mänskliga rättigheter. Men vi menar att värnandet av mänskliga
            rättigheter allt oftare kommit att användas som en förevändning
            för att starta krig med helt andra syften. USA:s krig i Irak och
            Afghanistan är talande exempel på detta. Idag har urholkningen
            av folkrätten bidragit till omfattande och grova kränkningar av
            de mänskliga rättigheterna.
          </p>
          <p xml:id="i-2SkmqALbCRVEE4261XxnFT">
            Regeringen hänvisar till en FN-deklaration från 2005 som slagit
            fast principen om skyldighet att skydda (responsibility to protect).
            Enligt detta har stater skyldighet att skydda sin befolkning mot
            folkmord, etnisk rensning, krigsförbrytelser och brott mot mänskligheten.
            I de fall en berörd stat inte vill eller kan gripa in har det
            internationella samfundet en kollektiv skyldighet att gripa in
            för att skydda befolkningen. Vänsterpartiet stödjer denna princip
            men ser med oro på hur den kan missbrukas för att legitimera militär
            intervention och krigshandling med betydligt dunklare motiv. Maktförhållandet
            inom säkerhetsrådet och FN gör att välbetänkta beslut kring förhållandet
            mellan folkrätt och mänskliga rättigheter försvåras, eftersom
            stormakterna sätter ekonomiska och politiska intressen främst.
            Ett säkerhetsråd som på bättre sätt representerade världens länder
            skulle kunna medverka till en mer välbalanserad hållning när det
            gäller att hantera det komplicerade förhållandet mellan folkrätt
            och de mänskliga rättigheterna och därmed kunna bidra till en
            fredligare värld och en ökad respekt för de mänskliga rättigheterna.
          </p>
          <p xml:id="i-7xPnP7ZFaGCky1kG5PhduF">
            FN måste i framtiden utveckla en mer sofistikerad form av repressalier
            och sanktioner när det gäller att ta itu med regimer som begår
            brott mot folkrätt och mänskliga rättigheter än de som till exempel
            kom till uttryck mot Irak under Saddam Hussein och som kostade
            miljoner irakiska medborgare livet. Sverige skulle ha goda möjligheter
            att spela en konstruktiv roll i arbetet med att utveckla mer sofistikerade
            former av sanktioner, som riktar sig mot de regimer som bryter
            mot folkrätt och mänskliga rättigheter.
          </p>
        </div>
        <div type="motSignatures">
          <list>
            <item xml:id="i-753NgGN5ZdAB9QhE8oDM9u" who="i-K3yJ7rruozYUK99nj91ffc">
              Hans Linde (v)
            </item>
            <item xml:id="i-NXznBY8Rk5djDZE9haydVJ" who="i-M5o8cYSRJsbmZdvevomfQX">
              Ulla Andersson (v)
            </item>
            <item xml:id="i-GA9MuX66ktGiCnEqd3Lsh" who="i-CNBy5dFgNNyEozHVpAj93c">
              Jacob Johnson (v)
            </item>
            <item xml:id="i-8NvHyJCNzfKJMinaPixdTD" who="i-2aZQBvMx8o6ihusfvExbt8">
              Alice Åström (v)
            </item>
          </list>
        </div>
      </div>
    </body>
  </text>
</TEI>
