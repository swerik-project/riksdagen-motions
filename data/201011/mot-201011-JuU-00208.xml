<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201011-JuU-00208">
  <teiHeader>
    <fileDesc>
      <titleStmt>
        <title>Granskning och rättssäkring av våldtäktsärenden</title>
        <author corresp="i-TEkdGy8DEUwcbVAxHygs6z">av Maria Lundqvist-Brömster (FP)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Granskning och rättssäkring av våldtäktsärenden</title>
          <idno type="rdwebb">GY02Ju208</idno>
          <rs type="number">Ju208</rs>
          <orgName type="comitteeAbbreviation">JuU</orgName>
          <ref type="dokument_url_text">http://data.riksdagen.se/dokument/GY02Ju208/text</ref>
          <ref type="dokument_url_html">http://data.riksdagen.se/dokument/GY02Ju208</ref>
          <ref type="dokumentstatus_url_xml">http://data.riksdagen.se/dokumentstatus/GY02Ju208</ref>
          <ref type="doc">http://data.riksdagen.se/fil/3764C612-B6D6-4F51-A27D-FE917A3E3C43</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-TEkdGy8DEUwcbVAxHygs6z</idno>
            <name>Maria Lundqvist-Brömster</name>
            <state type="partyAffiliation" ref="Q110857">
              <desc>FP</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-BeM6xncFGLBPcriMyL4Nmx" type="signed"/>
        <correspContext corresp="i-BeM6xncFGLBPcriMyL4Nmx">
          <note type="signatory" corresp="i-TEkdGy8DEUwcbVAxHygs6z"/>
        </correspContext>
        <correspAction type="numbering" xml:id="i-DjDt71heQambGVprydVLKi">
          <date when="2010-10-26"/>
        </correspAction>
        <correspAction type="submission" xml:id="i-HCGNwtDB39dJuybzf27ab8">
          <date when="2010-10-21"/>
        </correspAction>
        <correspAction type="transfer" xml:id="i-RfECR5CeQpHXBpKXaXefKD">
          <date when="2010-10-21"/>
        </correspAction>
        <correspAction type="assigned" xml:id="i-PDddHvadcF9ysXs68TKz9u"/>
        <correspContext corresp="i-PDddHvadcF9ysXs68TKz9u">
          <ref type="assignedTo">Justitieutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motBody">
        <div type="motProposal" subtype="förslag">
          <head xml:id="i-4BuaQZTMXX5GT9z2KRABuU">
            Förslag till riksdagsbeslut
          </head>
          <p xml:id="i-4K3bkiGNgUJjJzC6fBnmfy">
            Riksdagen tillkännager för regeringen som sin mening vad som
            anförs i motionen om att tillsätta en oberoende nationell granskningskommission
            för våldtäktsärenden.
          </p>
        </div>
        <div type="motContent">
          <head type="h1" xml:id="i-Ur2RLA3wxsxqPewPjhUPg5">
            Motivering
          </head>
          <p xml:id="i-3BtChzC3jbSiMQxDCTEfGC">
            Sommaren 2009 rev Högsta domstolen upp två hovrättsdomar i våldtäktsmål.
            HD:s ordförande menade enligt uppgift i medier att domarna framför
            allt kommer att öka kraven på polisens utredningar. Detta aktualiserar
            behovet av en systematisk granskning av våldtäktsutredningar som
            läggs ned eller leder till beslut om att inte väcka åtal, för
            att identifiera brister och förbättra utredningskvaliteten.
          </p>
          <p xml:id="i-AL4m8bJ21UAjC3sgGiAisi">
            Våldtäkt är ett av de mest kränkande brotten en människa kan
            utsättas för. Under de senaste decennierna har det bildats en
            stark opinion mot mäns våld mot kvinnor och den svenska sexualbrottslagen
            har varit föremål för flera omarbetningar. För rättsväsendet är
            våldtäkt ett av de mest prioriterade brotten att bekämpa. Därför
            är det av stor vikt att det finns samlad kunskap om hur rättsväsendet
            fungerar när det gäller våldtäkter.
          </p>
          <p xml:id="i-UnMBVYuVZrttAHAvJ8U5W7">
            Totala antalet anmälda sexualbrott var år 2009 15 693, en ökning
            med 9 % från 2008. Av dessa var 5 937 anmälda fall våldtäkter/grova
            våldtäkter, en ökning med 9 % från 2008 (enligt Brås statistik).
            Mörkertalet är dock mycket stort och i verkligheten är det betydligt
            fler kvinnor, barn och även män som varje år utsätts för våldtäkt.
          </p>
          <p xml:id="i-HFK5NbXc8hvP28pawhkTyg">
            Sexualbrott i allmänhet och våldtäkt i synnerhet är inte enkla
            brott att studera. De allra flesta sexualbrott förblir oupptäckta.
            Den integritetskränkning som våldtäkten innebär gör att många
            brottsoffer undviker att synliggöra sin utsatthet genom polisanmälan
            eller vid undersökningar. Därtill läggs de flesta ärenden ned
            i ett tidigt skede av utredningen, vanligtvis med motiveringen
            att brott inte kan styrkas. Endast en liten andel av de våldtäkter
            som anmäls leder alltså i slutändan till att åtal väcks.
          </p>
          <p xml:id="i-2HeVe9ZChEjhutr4Aih5VS">
            Brottsoffrets möjlighet att få rättvisa och upprättelse är i
            mycket stor utsträckning avhängig förundersökningens kvalitet.
            Ändå har liten uppmärksamhet ägnats åt att systematiskt identifiera
            och analysera brister vad gäller den rättsliga hanteringen av
            våldtäkter i Sverige. Därmed minskar även möjligheten att skaffa
            underlag för konkreta förbättringar.
          </p>
          <p xml:id="i-FM99i5m2LTgqyNCCrj7Bzx">
            Forskningsprojektet Den rättsliga hanteringen av övergrepp mot
            kvinnor och barn presenterade 2008 en rapport och preliminär analys
            av hur utredningar av kvinnofridsbrott och sexuella övergrepp
            skiljer sig åt mellan Stockholms olika polismästardistrikt. Från
            rättssäkerhets- och rättstrygghetssynpunkt är rapporten alarmerande.
            Låt mig ta några exempel ur rapporten:
          </p>
          <list style="ul">
            <item xml:id="i-49dcN1kRrp1uX1WJsRM1hR">
              Det anges bland annat att utredningskvaliteten är mycket skiftande
              inom och mellan de olika polismästardistrikten och åklagarkammarna.
            </item>
            <item xml:id="i-FfY9xyjWC9iWMYnHL9s9ER">
              Forskarna i projektet menar att utredningsresultaten i hög grad
              påverkas av åklagarens kompetens och engagemang men också av polisens
              utredningsarbete. Om polisens material är vagt får åklagaren svårt
              att gå vidare med ärendet och bevissäkringen skiftar i kvalitet
              när det gäller spårsäkring både på brottsplatsen och på offret.
              Omvänt, menar forskarna, så påverkas utgången av att åklagare
              lägger ned utredningar för tidigt och att vissa åklagare ser bevisproblem
              innan de ens uppkommit. Om åklagaren i ett alltför tidigt skede
              relaterar bevisläget till möjligheten att bevisa våldtäktsbrott
              i domstol kan det leda till att utredningen läggs ned utan att
              vidare åtgärder vidtas som hade kunnat stärka bevisläget.
            </item>
            <item xml:id="i-2ffZroDc3asUc1dXhnwHB4">
              I nästan alla fall där misstanke om falsk anmälan funnits har
              utredningarna lagts ned. Forskarna menar att detta får allvarliga
              konsekvenser eftersom det, när man inte går till botten med dessa
              anmälningar, tycks fungera som en bekräftelse på att falska anmälningar
              är vanliga, vilket i sin tur leder till ett fördomsfullt agerande
              från polis och åklagares sida och att man anser sig göra rätt
              när man sorterar bort svaga anmälningar.
            </item>
            <item xml:id="i-SQhQTnRrzHxowKWrLksxga">
              Forskargruppen menar även att vissa grupper av kvinnor har ett
              särskilt dåligt utgångsläge i en våldtäktsutredning. Till exempel
              unga kvinnor, kvinnor med psykosociala problem, kvinnor som tidigare
              anmält en våldtäkt och kvinnor från Asien och Östeuropa saknar
              i praktiken rättsordningens skydd.
            </item>
            <item xml:id="i-Kaz7q6y9xCntqGvnk9u911">
              Det är inte ovanligt att utredningen läggs ned utan att namngivna
              och identifierade utpekade gärningsmän ens har hörts.
            </item>
            <item xml:id="i-V6MVU6gRiGn9oTR6Y4CLyE">
              Förhören med den misstänkte är inte alltid tillräckligt ifrågasättande;
              man ställer få följdfrågor och den misstänkte konfronteras inte
              alltid med målsägandes uppgifter.
            </item>
          </list>
          <p xml:id="i-SC3MKqwUac3s4X2NdM5xpT">
            Sannolikt är dessa slutsatser inte enbart hänförbara till Stockholm.
            Det vet vi dock inte, eftersom det inte görs jämförbara, enhetliga
            undersökningar för hela Sverige.
          </p>
          <p xml:id="i-BHht7seDPUqKwDo5zh23Yn">
            Förra året kom även Brottsförebyggande rådet (Brå) med en kartläggning
            över polisens utredningar av våld mot kvinnor i nära relationer.
            Den visar att det finns stora skillnader mellan olika polismyndigheter
            vad gäller uppklarning och åtal. Brås slutsats är att ju mer systematiskt
            man arbetar med utredningarna, till exempel genom att fler vittnen
            och misstänkta förhörs, desto högre uppklarning. Våldtäkt och
            annat sexuellt våld är exkluderat i undersökningen och man har
            enbart undersökt brott som rubriceras som misshandel. Mönstret
            är dock detsamma och stämmer överens med tidigare forskning som
            innefattat våldtäkt.
          </p>
          <p xml:id="i-2QakvZub5WFtpJrvQBT5ie">
            I en rapport (Different systems, similar outcomes? Tracking attrition
            in reported rape cases in eleven European countries, april 2009)
            finansierad av EU:s Daphneprogram har elva europeiska länder jämförts
            avseende bortsållningsprocessen av väldtäktsärenden inom rättsysstemen.
            Där framkommer att åtalsfrekvensen för våldtäkt i Sverige är bland
            de lägsta i Europa. Sverige har också en låg relation mellan våldtäktsanmälda
            och fällda.
          </p>
          <p xml:id="i-NtYoEa4HArwPDTKRqiBfCp">
            Det är nödvändigt att polisens och åklagarnas arbete vad gäller
            att utreda och lagföra våldtäkt och andra sexualbrott förbättras.
            Kvaliteten i arbetet behöver stärkas för brottsoffrens rätt till
            rättvisa och upprättelse, men också för allmänhetens tilltro till
            rättsväsendets förmåga att utreda, åtala och lagföra så allvarliga
            och integritetskränkande brott som våldtäkt. På sikt skulle detta
            också kunna leda till att anmälningsbenägenheten ökar.
          </p>
          <p xml:id="i-Utsg2PCTa4DpYeLJM2fc38">
            Den handlingsplan för att bekämpa mäns våld mot kvinnor, hedersrelaterat
            våld och förtryck samt våld i samkönade relationer som riksdagen
            ställt sig bakom innefattar en rad åtgärder för att motverka sexualbrott
            och våldtäkter, stödja brottsoffren och förbättra rättsväsendets
            verksamhet. Men därutöver behövs en genomgripande och nationell
            granskning av själva hanteringen av våldtäktsärenden för att säkerställa
            att kvaliteten i polisens och Åklagarmyndighetens utredningsarbete
            håller en enhetlig och hög nivå i hela Sverige. Hela vårt rättsväsende
            måste på ett betryggande sätt utreda även dessa brott och ställa
            gärningsmännen inför rätta det ligger i såväl brottsoffrets som
            samhällets intresse.
          </p>
          <p xml:id="i-HnwGoU6o5T5Y2pEWvvyMBS">
            Amnesty publicerade 2008 en rapport om våldtäkt i de nordiska
            länderna (Fallet nedlagt. Våldtäkt och mänskliga rättigheter i
            de nordiska länderna). I rapporten föreslår Amnesty att en oberoende
            granskningskommission inrättas för att systematiskt samla in information
            om samtliga utredningar rörande våldtäkt som läggs ned eller leder
            till beslut om att inte väcka åtal samt för att analysera och
            rapportera om skälen härtill och för att bedöma utredningskvaliteten.
            Detta är ett mycket bra förslag.
          </p>
          <p xml:id="i-WHSbe8sAd7n5mZRDSBc2kV">
            En sådan granskningskommission skulle möjliggöra omfattande och
            jämförande studier som grund för förslag om ytterligare åtgärder
            för att förbättra rättsväsendets hantering av våldtäktsärenden.
            Vi skulle också få ett granskningssystem för kvalitetshöjning
            och större överensstämmelse i arbetet mellan olika polisdistrikt
            och åklagarkamrar. En systematisk granskning av alla nedlagda
            våldtäktsutredningar skulle innebära en ingående uppföljning för
            att säkerställa att såväl nya som tidigare vidtagna åtgärder verkligen
            fungerar. Det är viktigt att identifiera brister som går att hänföra
            till utredningarna av våldtäktsbrott för att kunna skapa ett bra
            underlag för och förslag på förbättringar av rättsväsendets framtida
            hantering av ärenden. Mot bakgrund av de omdebatterade besluten
            sommaren 2009 när Högsta domstolen rev upp två hovrättsdomar och
            friade våldtäktsdömda män, är en granskningskommission än mer
            angelägen. Regeringen bör därför tillsätta en oberoende och nationell
            granskningskommission för att förbättra rättsväsendets hantering
            av våldtäktsärenden. Detta bör riksdagen ge regeringen tillkänna.
          </p>
        </div>
        <div type="motSignatures">
          <list>
            <item xml:id="i-GeQyc54kbiQGCTeJEVSYbJ" who="i-TEkdGy8DEUwcbVAxHygs6z">
              Maria Lundqvist-Brömster (FP)
            </item>
          </list>
        </div>
      </div>
    </body>
  </text>
</TEI>
