<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201112-UU-00206">
  <teiHeader>
    <fileDesc>
      <titleStmt>
        <title>Turkiet</title>
        <author corresp="i-K3yJ7rruozYUK99nj91ffc">av Hans Linde m.fl. (V)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Turkiet</title>
          <idno type="rdwebb">GZ02U206</idno>
          <rs type="number">U206</rs>
          <orgName type="comitteeAbbreviation">UU</orgName>
          <ref type="dokument_url_text">http://data.riksdagen.se/dokument/GZ02U206/text</ref>
          <ref type="dokument_url_html">http://data.riksdagen.se/dokument/GZ02U206</ref>
          <ref type="dokumentstatus_url_xml">http://data.riksdagen.se/dokumentstatus/GZ02U206</ref>
          <ref type="doc">http://data.riksdagen.se/fil/AC6D9CF3-EA1C-4444-A100-D5539FBC5560</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-FAhoYDeAxVXRZmnF5LnHgv</idno>
            <name>Kent Persson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-HNw1w34Sd2tGfFnWtdrzZb</idno>
            <name>Jens Holm</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-Beux79YM43dDCxrVuBqfWw</idno>
            <name>Torbjörn Björlund</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-PPZKpwNr5kqkWArvESGC5X</idno>
            <name>Jonas Sjöstedt</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-5CH7vHLGXLfDB5Tn7xx95V</idno>
            <name>Siv Holma</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-K3yJ7rruozYUK99nj91ffc</idno>
            <name>Hans Linde</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-33umzTa472ZB2L3qTdw7RZ" type="signed"/>
        <correspContext corresp="i-33umzTa472ZB2L3qTdw7RZ">
          <note type="signatory" corresp="i-FAhoYDeAxVXRZmnF5LnHgv"/>
          <note type="signatory" corresp="i-HNw1w34Sd2tGfFnWtdrzZb"/>
          <note type="signatory" corresp="i-Beux79YM43dDCxrVuBqfWw"/>
          <note type="signatory" corresp="i-PPZKpwNr5kqkWArvESGC5X"/>
          <note type="signatory" corresp="i-5CH7vHLGXLfDB5Tn7xx95V"/>
          <note type="signatory" corresp="i-K3yJ7rruozYUK99nj91ffc"/>
        </correspContext>
        <correspAction xml:id="i-F5abczvCBR8g9fRQMSt85e" type="numbering">
          <date when="2011-09-29"/>
        </correspAction>
        <correspAction xml:id="i-2E6bMVeDQVCKARRonnTkx9" type="submission">
          <date when="2011-09-26"/>
        </correspAction>
        <correspAction xml:id="i-V6mEs72PanuHKKranR3t1b" type="transfer">
          <date when="2011-09-26"/>
        </correspAction>
        <correspAction xml:id="i-ARXfXrvzbZWuZrEwS2ebMw" type="assigned"/>
        <correspContext corresp="i-ARXfXrvzbZWuZrEwS2ebMw">
          <ref type="assignedTo">Utrikesutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div xml:id="i-HqgHTK7pM6tBBvBHiZJWJR" type="motBody">
        <div xml:id="i-VUehYR8MTUH5uYLmJ7iv8J" type="TOC">
          <head xml:id="i-5XWiU9FbsaYexeoT1RVaYH">
            1 Innehållsförteckning
          </head>
          <list xml:id="i-JNfBBpFAJmBXJAWkUZN6E7">
            <item xml:id="i-Fm7rc5ZjmnFEioo1kbeZwG">
              2 Förslag till riksdagsbeslut 2
            </item>
            <item xml:id="i-6SjT5sNpo4d3zidJknKppF">
              3 Inledning 2
            </item>
            <item xml:id="i-7KHqsYJyjt1WYrdkJ1DwJC">
              4 Konstitutionella förändringar 3
            </item>
            <item xml:id="i-KV5NNzDmnMqZ2WfLfiq1GF">
              5 Turkiet och de mänskliga rättigheterna 4
            </item>
            <item xml:id="i-75YBRdRJMoj35ayomyeDj5">
              6 Rättsliga övergrepp 6
            </item>
            <item xml:id="i-MhB6kFg6WYUAntsvUZeo1q">
              7 Turkiet och de fackliga rättigheterna 7
            </item>
            <item xml:id="i-AJDpuD7Tr6aknAj7pHnXHj">
              8 Situationen för kurderna och andra minoriteter i Turkiet 8
            </item>
            <item xml:id="i-8gpjtTwCCDK7WpwrUJajMQ">
              9 Våld mot kvinnor i Turkiet 10
            </item>
            <item xml:id="i-aimpxhochKKtMjkF4nidt">
              10 Situationen för hbt-personer 11
            </item>
          </list>
        </div>
        <div xml:id="i-PAeFb7GpL1TjZXoXPvE126" type="motProposal" subtype="förslag">
          <head xml:id="i-8QdKrjHBmfTWsVpdVKMynR">
            2 Förslag till riksdagsbeslut
          </head>
          <list xml:id="i-BtkyeKHNNL3QyjXoBvZaio" style="ol">
            <item xml:id="i-FUEoJUyaxPMfYYh2u7Jvj3">
              Riksdagen tillkännager för regeringen som sin mening vad som
              anförs i motionen om att Sverige, som enskilt land och som medlem
              i EU, i kontakterna med Turkiet ska verka för att landet genomför
              demokratiska reformer av sin konstitution.
            </item>
            <item xml:id="i-4NUYXaMvbYLjDezkttCSNA">
              Riksdagen tillkännager för regeringen som sin mening vad som
              anförs i motionen om att Sverige, som enskilt land och som medlem
              i EU, ska kräva att de som fängslats i Turkiet på politisk grund
              omedelbart ska frisläppas.
            </item>
            <item xml:id="i-VfzdD1uFECdQKV4NTF7BsN">
              Riksdagen tillkännager för regeringen som sin mening vad som
              anförs i motionen om att Sverige, som enskilt land och som medlem
              i EU, ska verka för att Turkiet lever upp till sina internationella
              åtaganden om att skydda pressfriheten.
            </item>
            <item xml:id="i-C7eWTgNiBAAdNCxx62yQor">
              Riksdagen tillkännager för regeringen som sin mening vad som
              anförs i motionen om att Sverige bör använda samtliga diplomatiska
              kanaler för att påskynda en förändring av det turkiska rättssystemet
              till ett system baserat på rättssäkerhet och mänskliga rättigheter.
            </item>
            <item xml:id="i-FroQ4gWyhqTzEkDbfC9gkd">
              Riksdagen tillkännager för regeringen som sin mening vad som
              anförs i motionen om att Sverige ska kräva att den turkiska regeringen
              ser över sin lagstiftning så att den skyddar de fackliga rättigheterna
              i Turkiet samt att de fängslade fackligt aktiva ges nya, rättssäkra
              rättegångar.
            </item>
            <item xml:id="i-CEDmuWrF7sBYx8AgsDDtU2">
              Riksdagen tillkännager för regeringen som sin mening vad som
              anförs i motionen om att Sverige bör agera inom EU för att villkora
              ett turkiskt EU-medlemskap med att kurdernas och andra minoriteters
              rättigheter ska respekteras och att det politiska systemet ska
              genomgå en grundläggande reformering för att exkluderingen av
              minoriteter ska upphöra.
            </item>
            <item xml:id="i-XRt6JqAGjXPR7kQ2x8U7Ps">
              Riksdagen tillkännager för regeringen som sin mening vad som
              anförs i motionen om att Sverige, inom ramen för Turkiets förhandlingar
              om EU-medlemskap, ska kräva att den turkiska regeringen presenterar
              en tydlig handlingsplan för hur våldet mot kvinnor ska minska
              i landet.
            </item>
            <item xml:id="i-kgTzEn5Y4RocEhadhhje7">
              Riksdagen tillkännager för regeringen som sin mening vad som
              anförs i motionen om att Sverige, som enskilt land och som medlem
              i EU, bör se till att Turkiet lever upp till sina internationella
              åtaganden vad gäller att tillgodose hbt-personers rättigheter.
            </item>
          </list>
        </div>
        <div xml:id="i-2pWSracUbd2wzQ3qHH4YG4" type="motContent">
          <head xml:id="i-7DFg1pxFZekuPV23nr21ZN" type="h1">
            3 Inledning
          </head>
          <p xml:id="i-USJCWpCrjLnfSEKjqLQGrh">
            Bilden av Turkiet idag är mycket splittrad. Under flera år togs
            ett antal positiva steg som verkade vittna om en demokratisering
            av landet. Skarpa lagar, bland annat mot våld mot kvinnor, har
            antagits och den turkiska regeringen har tillåtit vissa radio-
            och tv-kanaler att sända sina program på kurdiska något som för
            30 år sedan hade varit helt otänkbart. En stor del av förbättringarna
            kom som ett resultat av att Turkiet försöker leva upp till de
            så kallade Köpenhamnskriterierna, som är ett grundkrav för medlemskap
            i Europeiska unionen.
          </p>
          <p xml:id="i-MVTDzfHoC22xns3hidYseV">
            Å andra sidan kommer rapporter om upprepade och grova brott mot
            de mänskliga rättigheterna. Minoriteter förtrycks fortfarande
            hänsynslöst och många turkiska kvinnor utsätts dagligen för våld
            och övergrepp, trots den skärpta lagstiftningen. Reaktionen från
            den turkiska regeringen och den turkiska ambassaden i Sverige
            efter att riksdagen formellt erkänt folkmordet 1915 mot armenier,
            assyrier, syrianer, kaldéer och pontiska greker, vittnar om en
            gravt missriktad nationalistisk stolthet och en ovilja att till
            fullo ta itu med övergrepp som begåtts under historiens gång.
            Parlamentsvalet 2011 blev en framgång för den allians som leddes
            av det pro-kurdiska partiet BDP, men det skedde i ljuset av en
            valrörelse som präglats av en alltmer hätsk och nationalistisk
            retorik från det styrande AK-partiet, och i den kurddominerade
            staden Diyarbakir svarade regeringen med att använda tårgas mot
            dem som valt att fira framgången för BDP och deras allierade.
          </p>
          <p xml:id="i-Pu4dCL2Mfr45Su4eZQBvVd">
            Centralt i Turkiets relationer med EU och Sverige är de pågående
            förhandlingarna om ett turkiskt EU-medlemskap. Vänsterpartiet
            stödjer att Turkiet ska kunna bli medlem i EU, under förutsättning
            att befolkningen i Turkiet stödjer ett medlemskap och landet uppfyller
            kraven på demokrati och mänskliga rättigheter. Tyvärr konstaterar
            vi att Turkiet har en lång väg kvar. EU-medlemskapsförhandlingarna
            ger EU och Sverige en möjlighet att sätta press på Turkiet att
            göra upp med de grundläggande orättvisor och förtryck som finns
            i det turkiska samhället idag. Men tyvärr är det en möjlighet
            som EU och Sverige alltför sällan utnyttjar. Frågor om demokrati,
            mänskliga rättigheter och minoriteternas rättigheter får alltför
            lite utrymme i relationerna till Turkiet.
          </p>
          <p xml:id="i-LV2FYLGAFs2cz6XSRerYTU">
            Turkiet står vid ett vägskäl. Den avgörande frågan är nu om landet
            kommer att välja vägen mot demokrati och ett mer öppet och tolerant
            samhälle, eller tänker man välja den väg som leder mot ökat våld
            och fortsatt förtryck? I denna motion ger Vänsterpartiet sin syn
            på utvecklingen i landet och presenterar en rad åtgärder som Sverige
            bör vidta för att säkerställa en positiv, demokratisk utveckling.
          </p>
          <head xml:id="i-Pck8tCYvdVS2r3jFEgrWch" type="h1">
            4 Konstitutionella förändringar
          </head>
          <p xml:id="i-DVFvuBEiReAvcyGLfHL1E7">
            Efter en folkomröstning i september 2010 gjordes justeringar
            i den konstitution som Turkiet haft sedan militärkuppen 1982.
            Konstitutionen ses av många som ett av de största hindren mot
            att Turkiet slutgiltigt förvandlas från en stat med auktoritära
            inslag till en sann demokrati som präglas av rättssäkerhet och
            respekt för de mänskliga rättigheterna.
          </p>
          <p xml:id="i-5RYSd2qSdnh9EeKFbxBfiA">
            De justeringar som folkomröstningen godkände var kontroversiella.
            De medförde en del positiva förändringar som att militären kan
            ställas till svars i civila domstolar, samt även vissa lättnader
            i strejkrätten. Samtidigt höjdes många kritiska röster mot att
            parlamentet fick rätten att tillsätta domare, vilket kritikerna
            menar skulle ge det styrande partiet AKP ett alldeles för stort
            inflytande över det turkiska rättsväsendet. Det största pro-kurdiska
            partiet, BDP, var också starkt kritiskt till att konstitutionen
            fortfarande inte kommer i närheten av att tillgodose kurdernas
            rättigheter.
          </p>
          <p xml:id="i-XadMwh8aXyYXXNsnsj4eKq">
            Det är alldeles uppenbart att Turkiet behöver göra mer genomgripande
            förändringar av sin konstitution. Bland annat behöver Turkiet
            ta bort alla inskränkningar i befolkningens yttrandefrihet och
            föreningsfrihet, men också genomföra radikala reformer vad gäller
            bemötandet av minoriteter. Diskriminering gentemot minoriteters
            rättigheter, både språkliga och kulturella, måste förbjudas. En
            ny konstitution måste garantera att militären ställs under civil
            kontroll.
          </p>
          <p xml:id="i-JbQpqbXQcsrGGxpydeJUAQ">
            Sverige bör i de bilaterala kontakterna med den turkiska regeringen,
            men också i egenskap av medlemsland i EU, verka för att Turkiet
            genomför nödvändiga demokratiska reformer av sin konstitution.
            Detta bör riksdagen som sin mening ge regeringen till känna.
          </p>
          <head xml:id="i-gpVZmJ5MnSQFb7b2hxPhW" type="h1">
            5 Turkiet och de mänskliga rättigheterna
          </head>
          <p xml:id="i-R1ZSGBuDzZKzLSZYEWUSKd">
            Både Amnesty International och Human Rights Watch riktar i sina
            årliga landrapporter mycket skarp kritik mot Turkiet vad gäller
            respekten för de mänskliga rättigheterna och de demokratiska fri-
            och rättigheterna. Båda organisationerna redovisar att 2010 kantades
            av fortsatta rapporter om tortyr, summariska arresteringar och
            det som närmast kan liknas vid politiskt motiverade rättegångar.
          </p>
          <p xml:id="i-QU1veFN5gRzVbpwyYHBHjJ">
            Trots att toleransen gentemot olika åsikter och människors rätt
            att yttra sig har förbättrats marginellt, så fortsätter yttrande-
            och pressfriheten att vara ett av de mest graverande problemen
            i Turkiet. I sin utvärdering av Turkiet skriver EU-kommissionen
            att turkisk lag inte skyddar yttrandefriheten i enlighet med de
            krav som finns i den europeiska konventionen om de mänskliga rättigheterna,
            eller i den praxis som används inom Europadomstolen för mänskliga
            rättigheter.
          </p>
          <p xml:id="i-27Z5Q2qfAYwhZ1NUSnvSW7">
            Ett stort problem är den antiterrorlag som finns i Turkiet och
            som används flitigt för att kriminalisera aktiviteter som i andra
            länder skulle anses fullt normala och tillåtna. Terrordåden mot
            USA den 11 september 2001 används fortfarande som ett avskräckande
            exempel och har gett regeringen större utrymme att kväsa demonstrationer,
            fängsla oliktänkande och se mellan fingrarna när det gäller brott
            mot yttrande- och pressfriheten.
          </p>
          <p xml:id="i-WFHimQcnf5m1BkRuCpcBSq">
            Amnesty beskriver i sin rapport All Children Have Rights. End
            unfair prosecutions of children under anti-terrorism legislation
            i juni 2010 att Turkiets antiterrorlagsartikel 1 definierar terrorism
            huvudsakligen efter dess syfte, inte dess taktik: varje handling
            som syftar till att ändra Republikens karaktär som den specificeras
            i konstitutionen, dess politiska, legala, sociala, sekulära och
            ekonomiska system. Det handlar alltså om en gummiparagraf som
            innebär att rättsväsendet kan klassificera i stort sett alla förslag
            som stör den officiella bilden av Turkiet som terrorism. Human
            Rights Watch instämmer och menar att Turkiets antiterrorlag innehåller
            en luddig och alldeles för bred definition av vad som anses vara
            terrorism. Alla som opponerar sig mot regeringen riskerar att
            klassas som terrorister.
          </p>
          <p xml:id="i-BQL1f65tnv667kXg5END2N">
            Ett tydligt exempel på hur antiterrorlagstiftningen används i
            politiska syften är de så kallade KCK-rättegångarna. 152 representanter,
            aktivister, borgmästare och kommunalpolitiker från partiet BDP
            arresterades efter valet 2009. Därefter har massarresteringarna
            fortsatt och omfattar tusentals människor, anklagade för medlemskap
            i organisationen KCK/TM, en kurdisk organisation med påstådda
            kopplingar till den av EU och USA terrorstämplade organisationen
            PKK. Rättegångarna har fortsatt under 2011.
          </p>
          <p xml:id="i-XoysziVEFVeSfcx6WBkptA">
            En av dem som fängslades var den kurdiske författaren, advokaten
            och människorättsaktivisten Muharrem Erbey. Han åtalades bland
            annat för ett tal han höll i Sveriges riksdag, inbjuden av Svenska
            stödkommittén för mänskliga rättigheter i Turkiet. Erbey åtalades
            för att han vid detta seminarium berättade att den turkiska polisen
            och militären använder allt hårdare metoder mot civila och intoleransen
            mot kurder har ökat. Han kritiserade den hårda behandlingen av
            stenkastande barn och att man kan dömas till mellan 10 och 25
            år i fängelse för att man gjort segertecknet under ett politiskt
            möte. Erbey uppmärksammande också de politiska fångarnas ohållbara
            situation.
          </p>
          <p xml:id="i-L92An6pk4v5oEDRzHtEVH4">
            Fallet Erbey visar på det bisarra i regimens agerande. Att uttrycka
            sin åsikt, att kritisera en regim, är aldrig ett brott det är
            en mänsklig rättighet.
          </p>
          <p xml:id="i-G2K8mC2yqvrSVw9JLwLedd">
            Många av de anklagade har fått spendera omänskligt och omotiverat
            långa perioder i fängelse i väntan på rättegången, vissa upp till
            18 månader. Under den tiden har varken de själva eller deras advokater
            fått ta del av de bevis som påstås indikera att något brott begåtts.
            De bevis som lagts fram under rättegångarna pekar inte på något
            som skulle kunna jämställas med terrorism enligt de normer som
            råder internationellt. Det råder också stora tveksamheter kring
            hur bevisen samlats in: myndigheterna har enligt uppgift till
            Human Rights Watch övervakat och avlyssnat de anklagade utan att
            tillräckliga motiv fanns för detta.
          </p>
          <p xml:id="i-9xJfybumjs5j7fkfQGkAuG">
            Även journalister har arresterats för brott mot antiterrorlagen.
            Många nyhetsrapporter om PKK har klassats som terroristpropaganda,
            varav den mest kända kanske är Vedat Kursun. Han var redaktör
            för tidningen Azadiya Welat och han åtalades 2010 för bland annat
            samröre med PKK. Han dömdes sedermera till 166 års fängelse en
            dom som har överklagats. Journalisten Ahmed Sik arresterades för
            att ha rapporterat om det så kallade Ergenekonfallet, och kollegan
            Nedim Sener arresterades för att ha skrivit om mordet på människorättskämpen
            Hrant Dink. Human Rights Watch menar att detta snarare handlar
            om rättegångar mot grävande och kritisk journalistik än faktiska
            brott.
          </p>
          <p xml:id="i-474FrN78DvbAgsfmY9bbY3">
            Den turkiska antiterrorlagens attacker mot pressfriheten sträcker
            sig även utanför landets gränser. Den 15 augusti 2011 inleddes
            rättegången mot den kurdiska tv-kanalen ROJ-TV i Köpenhamn. ROJ-TV
            åtalades efter påtryckningar från Turkiet för samröre med PKK.
            Kanalen sänder från Danmark och vid fällande dom riskerar den
            att stängas ner. ROJ-TV har spelat en viktig roll genom att man
            gett kurder och andra grupper en möjlighet att på sitt eget språk
            ta del av nyheter, samhällsprogram och diskussioner om de utmaningar
            som Mellanöstern står inför.
          </p>
          <p xml:id="i-XXwi9fHY4JRtHGBJKxrtnK">
            Antiterrorlagen används också för att strypa den fria tillgången
            till information. Turkiska myndigheter har begränsat åtkomsten
            till internetsajter, bland annat You Tube. Att kunna ta till sig
            information från en mängd olika källor är naturligtvis väsentligt
            i en demokrati.
          </p>
          <p xml:id="i-9MsFKQE2d6w45KdUirT3E6">
            Den turkiska antiterrorlagen är ett massivt hinder i vägen för
            yttrande-, åsikts- och pressfrihet i Turkiet. Lagen behöver harmonieras
            med de definitioner och lagar kring terrorism som råder i det
            internationella samfundet, och Turkiet måste omedelbart upphöra
            att använda antiterrorlagen som ett sätt att förfölja, arrestera
            och fängsla oliktänkande. Sverige måste som enskilt land och som
            medlem i EU, kräva att de som fängslats i Turkiet på politisk
            grund omedelbart måste frisläppas. Detta bör riksdagen som sin
            mening ge regeringen till känna.
          </p>
          <p xml:id="i-6LKXWjW8YUcJYbRNhEGwZg">
            Men hotet mot pressfriheten går även bortom antiterrorlagen.
            De turkiska rättsliga instanserna har satt i system att arrestera
            och fängsla journalister som uttrycker en avvikande åsikt. Vänstertidningar
            och pro-kurdiska tidningar stängs utan motivering, vilket särskilt
            har uppmärksammats och fördömts av Europadomstolen för mänskliga
            rättigheter. Sverige bör som enskild stat och som medlem i FN
            och EU, verka för att Turkiet lever upp till internationella åtaganden
            för att skydda pressfriheten. Detta bör riksdagen som sin mening
            ge regeringen till känna.
          </p>
          <head xml:id="i-LEohABM1GS5CK3UzSHnT7E" type="h1">
            6 Rättsliga övergrepp
          </head>
          <p xml:id="i-XhuVmFwFyJruCc7X2ZCLxR">
            Det turkiska rättssystemet uppvisar stora brister på i princip
            alla nivåer. Rapporter om allt från polisiärt övervåld till korrumperade
            domare och systematiserad tortyr skapar en bild av ett rättsväsende
            som inte lever upp till de krav som man ska kunna ha på ett modernt
            samhälle.
          </p>
          <p xml:id="i-7G712s2CcUe6HfPZoh7GLF">
            Människorättsorganisationer har länge vittnat om den utbredda
            förekomsten av övervåld, och i vissa fall regelrätt tortyr, bland
            poliser och gendarmer. Tortyren och våldet förekommer både i och
            utanför häktena. FN uttryckte senast i november 2010 stor oro
            för de åtskilliga rapporterna om tortyr som förekommer. Åtminstone
            fyra misstänkta fall av tortyr, där den intagne dött av sina skador,
            rapporterades under 2010 enligt Human Rights Watch.
          </p>
          <p xml:id="i-VWSKMYaS7sS2sFm6eSUyxh">
            Ett stort problem i samband med tortyren och övervåldet är strafflösheten
            gentemot förövarna. Den fällande domen mot dem som misshandlade
            Engin Ceber till döds i oktober 2008 utgör fortfarande tyvärr
            ett undantag. Det faktum att poliser och gendarmer sällan straffas
            för sina brott har skapat en mycket farlig situation och inneburit
            att förtroendet för rättssystemet urholkats.
          </p>
          <p xml:id="i-EYG42mtfVF1qSQ4ieQg3Zu">
            Det har även blivit praxis att de som misstänks för brott häktas
            under en alldeles för lång period i väntan på rättegång. Detta
            är något som Europeiska rådet, och dess kommissionär för mänskliga
            rättigheter, Thomas Hammarberg, reagerat kraftigt på. Enligt honom
            ska långa häktningar endast användas i undantagsfall och om synnerliga
            skäl för detta råder. Eftersom den anklagade ännu inte dömts för
            något brott kan denna typ av frihetsberövande, som blivit allt
            vanligare i Turkiet, utgöra ett brott mot de mänskliga rättigheterna.
            Detta gäller särskilt de länder som inte formulerat någon bortre
            gräns för hur lång en häktning inför rättegång kan vara.
          </p>
          <p xml:id="i-32x97eoUbrDAGbKY1669m1">
            Turkiet måste genomföra genomgripande förändringar av sitt rättssystem.
            Det är fullständigt oacceptabelt att misshandel, tortyr, långa
            och oskäliga häktningar, och andra rättsliga övergrepp får förekomma
            i ett kandidatland till EU. Sverige bör använda alla tillgängliga
            diplomatiska kanaler, både bilaterala och inom ramen för EU, för
            att sätta tryck på den turkiska regeringen att skyndsamt vidta
            de åtgärder som krävs för att förändra det turkiska rättssystemet
            till ett system baserat på rättssäkerhet och mänskliga rättigheter.
            Detta bör riksdagen som sin mening ge regeringen till känna.
          </p>
          <head xml:id="i-F3sWBu1f4UxZ9qXuZ6FQib" type="h1">
            7 Turkiet och de fackliga rättigheterna
          </head>
          <p xml:id="i-DBD8Txu73uj2nv45UPgtxB">
            Att vara fackligt aktiv i Turkiet är fortfarande förenat med
            oerhört stora risker. Många riskerar att bli avskedade, misshandlade
            och fängslade på grund av sitt fackliga engagemang. I en rapport
            presenterad av Internationella fackliga samorganisationen (IFS)
            ges en dyster bild av läget för fackföreningar i Turkiet.
          </p>
          <p xml:id="i-RdJ1uGibxp9RuLCW7jx9b3">
            Den turkiska lagstiftningen är mycket bristfällig när det gäller
            facklig aktivitet och vad fackligt aktiva egentligen får göra.
            De konstitutionella förändringar som genomfördes 2010 innebar
            ytterst små lättnader i strejkrätten. Enligt konstitutionen måste
            det gå tre månader innan en laglig strejk kan utlysas. Det är
            en absurt lång period. Straffet för dem som deltar i olagliga
            strejker är hårt, och fängelse är inte ovanligt. Konstitutionen
            tillåter numera även kollektivavtal för offentligt anställda,
            men reglerna som kringgärdar dessa avtal är så strikta att det
            i praktiken blir mycket svårt att förhandla fram ett kollektivavtal
            som anställd inom den offentliga sektorn. Det framgår också av
            IFS:s rapport att myndigheterna manipulerar siffrorna bland fackklubbar
            för att förvägra dem möjligheten att sluta ett kollektivavtal.
          </p>
          <p xml:id="i-U8VqKkZbPpDUNqYpRmeZMd">
            Listan av övergrepp mot de fackliga rättigheterna är dock längre
            än så. Många arbetare i Turkiet tvingas av arbetsgivaren att byta
            till andra, mer arbetsgivarvänliga fackföreningar. De turkiska
            myndigheterna har också för vana att tysta fackligt aktiva. När
            en ordförande för en lokal fackklubb i en tidningsintervju framförde
            kritik mot att uppemot 70 000 barnarbetare används inom hasselnötsindustrin,
            arresterades han och förhördes i timmar eftersom myndigheterna
            menade att han överdrev. Han riskerar fortfarande att bli av med
            sitt lärarjobb.
          </p>
          <p xml:id="i-KB6FCVedcE5fKjCDtQdjP6">
            Även våldet mot fackföreningarna och fackligt aktiva har ökat.
            När den turkiska regeringen i december 2009 beslutade att privatisera
            Tekel, det statliga bolag som hanterade sprit- och tobaksförsäljning,
            riskerade 12 000 arbetare att förlora jobbet. Enligt turkisk lag
            hade dessa personer rätt till omplacering eftersom det rörde sig
            om en privatiseringsåtgärd, men AKP-regeringen vägrade att bistå
            med detta. Demonstrationer vidtog, bland annat framför AKP-högkvarteret.
            Den 16 december skyfflades demonstranterna över till en närliggande
            park, och följande dag använde polisen vattenkanoner och tårgas.
            Våldet eskalerade ytterligare när polisen gick till attack med
            påkar och träklubbor, vilket resulterade i att många demonstranter
            fick föras till sjukhus.
          </p>
          <p xml:id="i-HqAoHPwNKK7SiJYMm8LwUk">
            En fackförening som drabbats särskilt hårt är KESK som organiserar
            offentliganställda. Enligt IFS är trycket från de turkiska myndigheterna
            och arbetsgivarna mot KESK hårdare än mot något annat fackförbund.
            En del menar till och med att syftet är att tvinga KESK att helt
            upphöra med sin verksamhet. De turkiska myndigheterna har för
            vana att driva rättsliga processer mot facket, och ett av de mest
            uppmärksammade fallen är den så kallade KESK-rättegången. Anklagelserna
            i målet om intellektuellt stöd till illegala organisationer är
            i allt väsentligt ogrundade. Processen mot de 31 anklagade är
            segdragen: rättegången har skjutits upp fyra gånger sedan de anklagade
            först arresterades i maj 2009. Samtliga anklagade är antingen
            kurder eller har kopplingar till den kurdiska minoriteten, vilket
            även ger en politisk-etnisk dimension till rättegången.
          </p>
          <p xml:id="i-7ebZ6zczUqTXek6brrNvtx">
            Respekten för de fackliga rättigheterna i Turkiet har tagit flera
            steg tillbaka de senaste åren. Sverige måste göra det tydligt
            för den turkiska regeringen att fortsatta kränkningar av dessa
            rättigheter inte kan accepteras, och att regeringen omedelbart
            måste göra en genomgripande översyn av lagstiftningen för att
            stoppa förtrycket mot de fackliga organisationerna och dess aktiva.
            Dessutom måste de fackligt aktiva som sitter fängslade skyndsamt
            få nya, rättssäkra rättegångar. Detta bör riksdagen som sin mening
            ge regeringen till känna.
          </p>
          <head xml:id="i-DUGU1fgiLktzG5EP8n1m5x" type="h1">
            8 Situationen för kurderna och andra minoriteter i Turkiet
          </head>
          <p xml:id="i-2uCUrFv3cX3AWr4Jor3r2n">
            Turkiets moderna historia har präglats av landets oförmåga att
            erkänna sig som ett mångetniskt och mångkulturellt land. Tillsammans
            med landets kristna minoriteter har kurderna utsatts för ett omfattande
            förtryck i försök att utplåna kurdernas kultur, språk och identitet.
            Detta har tagit sig uttryck i en hårdför assimileringspolitik
            som periodvis övergått till en ren fördrivning av kurderna och
            de kristna minoriteterna. Kurderna har svarat med att organisera
            sig för att kräva sina rättigheter, en politisk kamp som i vissa
            fall inkluderat väpnade uppror. Under 1980- och 90-talen förde
            PKK en väpnad kamp mot den turkiska centralregeringen. Under denna
            kamp begick PKK omfattande brott och övergrepp som inte kan ursäktas,
            men inte heller kan man ursäkta den turkiska regimens oproportionerliga
            och övergreppskantade motkampanjer som ofta tagit sig uttryck
            i en allmän förföljelse av kurderna i Turkiet.
          </p>
          <p xml:id="i-2FKTFzYoJWmgZ9uCJm5N1B">
            I dag lever mellan 11 och 14 miljoner kurder i Turkiet. Trots
            att Turkiet ofta beskrivs som ett land där stora demokratiska
            framsteg skett är landets resurser starkt ojämnt fördelade till
            kurdernas nackdel, och det politiska systemet är konstruerat för
            att exkludera kurderna från deltagande i de parlamentariska församlingarna.
          </p>
          <p xml:id="i-RBSHgfywD3VQBQMwfyUgwp">
            Det är uppenbart när det gäller Turkiets författning att en del
            avsnitt, även om det inte sägs tydligt och klart, är riktade mot
            den kurdiska befolkningen. Ett sådant exempel är landets 10-procentsspärr
            vid valen till parlamentet. Det är ett effektivt sätt att utestänga
            kurdiska partier från politiskt inflytande. Kurdiska partier eller
            partier som försvarat kurdernas rättigheter har dessutom gång
            på gång utsatts för hård repression, valfusk och även förbud,
            exempelvis mot partier som Hadep och Dehap. Även ett stort antal
            enskilda kurdiska politiker har utsatts för hård repression. Leyla
            Zana var 1994 den första kurdiska kvinnan att väljas in i det
            turkiska parlamentet redan efter att hon svurit parlamentseden
            greps hon för att ha brutit på kurdiska och haft ett hårband med
            de kurdiska färgerna. Hon frigavs först 2004 och har fått Sacharovpriset
            från Europaparlamentet.
          </p>
          <p xml:id="i-M61iDp6mSb9CiSevaMU2Cv">
            Trots år av hot om förbud och trakasserier av deras valda representanter
            lyckades det pro-kurdiska partiet DTP nå stora framgångar i parlamentsvalet
            2007 och i lokalvalen 2009. DTP stängdes dock ner av den turkiska
            författningsdomstolen 2009. Efterföljaren till DTP, BDP, har axlat
            sin föregångares mantel, på gott och ont. I parlamentsvalet 2011
            nådde man stora framgångar och lyckades öka antalet mandat i parlamentet.
            Men samtidigt har trakasserierna och övergreppen från de turkiska
            myndigheterna fortsatt med oförminskad styrka, där KCK-rättegångarna
            är det tydligaste exemplet.
          </p>
          <p xml:id="i-PZBFf4sj8SuUM2wJ8o92eM">
            Det är dock inte bara kurderna som drabbas av Turkiets förtryck
            av minoriteter. I landet bor även armenier, assyrier, syrianer,
            kaldéer, araber och aleviter. Precis som med kurderna så förnekas
            dessa folkgrupper rätten att tala sina egna språk i offentliga
            sammanhang och diskrimineras i ett utbildningssystem som är mer
            inriktat på att assimilera minoriteter än tillåta olikheter. Särskilt
            utsatta är också landets romska befolkning. Både Human Rights
            Watch och Minority Rights Group rapporterar om att många romska
            hem skövlas utan kompensation för att ge plats åt olika urbaniseringsprojekt,
            vilket bland annat gett upphov till att många romska barn förvägrats
            rätten till utbildning.
          </p>
          <p xml:id="i-4vePkf6S1rLZh9FS4wXzmo">
            Ett av de tydligaste exemplen av förtrycket mot Turkiets kristna
            befolkning är den rättsprocess som drivits mot Mor Gabrielklostret
            som ligger nära staden Midyat. Klostret är en iögonfallande byggnad
            i en stad som genom historien har haft en stor andel assyrier,
            men som under 1900-talet dränerades på sin kristna, och till stor
            del assyriska, befolkning. Startskottet blev folkmordet 1915 som
            slog hårt mot städer som Midyat, men utvandringen av kristna fortsatte
            under hela århundradet. Idag finns bara strax över hundra kristna
            familjer kvar, i en befolkning på över 60 000 invånare. Mor Gabrielklostret
            har blivit en viktig symbolisk plats för Turkiets kristna minoritet.
          </p>
          <p xml:id="i-UFkcQSWFeeQw6wdMV1puxa">
            Klostret har länge varit inblandat i en rättslig process som
            gäller den mark som klostret står på. Klostret pressas hårt av
            den turkiska staten, som hävdar att man har rätt att expropriera
            marken. Under 2008 informerades munkarna om att stora delar av
            marken egentligen var skog som tillhörde den turkiska staten,
            och att den mur som omger klostret nu anses olaglig.
          </p>
          <p xml:id="i-KmG8B6VBKBEGVjK2Qs9EKi">
            Mor Gabriel pressas även av privatpersoner som bor i området
            och som påstår att munkarna sysslar med illegala religiösa aktiviteter
            och reaktionärt missionerande. Detta görs trots att ingen av munkarna
            någonsin blivit dömd för något brott. Inte heller säger munkarna
            att de bedriver någon missionsverksamhet. Stämningsansökan som
            lämnats in av en av de boende i området är fylld av hotfyllda
            anklagelser mot klostret och dess munkar, men indirekt också hela
            den kristna minoriteten i Turkiet.
          </p>
          <p xml:id="i-3TByPgjDmQxiYnBJCUYEnE">
            Munkarna i Mor Gabriel hävdar att dispyten inte bottnar i någon
            landkonflikt. Istället, menar man, är detta ett tydligt tecken
            på att Turkiet helt enkelt vill ha kontroll över de minoriteter
            som finns i landet. Med tanke på hur den turkiska staten tagit
            tydlig ställning i konflikten mot klostret, är det uppenbart att
            man brustit i sitt ansvar för att skydda minoriteter.
          </p>
          <p xml:id="i-Ucme4dLmyi6tMYE8F3Wf3T">
            De pågående medlemskapsförhandlingarna mellan Turkiet och EU
            ger Sverige och resten av unionen en möjlighet att stå upp för
            minoriteternas politiska, religiösa, kulturella och sociala rättigheter
            i Turkiet. Grunden för förhandlingarna är Köpenhamnskriterierna
            som bland annat innehåller krav på att de mänskliga rättigheterna
            ska respekteras; det är avgörande att kräva att Turkiet inte bara
            på pappret utan också i verkligheten lever upp till dessa krav.
            EU kan genom förhandlingarna verka för en grundläggande reformering
            av det politiska systemet för att exkluderingen och förtrycket
            av alla minoriteter i Turkiet ska upphöra. Sverige bör agera inom
            EU för att villkora ett turkiskt EU-medlemskap med tydliga reformer
            på detta område. Detta bör riksdagen som sin mening ge regeringen
            till känna.
          </p>
          <head xml:id="i-WGgry4yMv1ReskwVD3PZp4" type="h1">
            9 Våld mot kvinnor i Turkiet
          </head>
          <p xml:id="i-ABSapDgJgsSr48m7B1b7XU">
            Läget för kvinnor i Turkiet är fortsatt allvarligt. Även under
            2011 strömmade rapporter in om ett utbrett våld mot kvinnor, särskilt
            inom familjen. Av de kvinnor som fyllt 15 år uppger hela 42 procent
            att de någon gång under sitt liv blivit misshandlade av sin man/partner.
            Bland kvinnor på landsbygden är siffran ännu högre, 47 procent.
            Hedersrelaterat våld (som även lett till döden) och tvångsgifte
            fortsätter att vara stora problem.
          </p>
          <p xml:id="i-87c5Cyq49gJCBVocDx4rZr">
            Det märkliga med Turkiet är att landet har antagit relativt kraftfulla
            lagar för att komma till rätta med våldet mot kvinnor. Lag 4320,
            som stiftades 1998 och reviderades 2007, ger sken av att Turkiet
            ser allvarligt på våld mot kvinnor. Den stipulerar tydliga handlingsalternativ
            för de kvinnor som utsätts för misshandel och är även utformad
            på ett sätt som ska säkerställa snabb intervention för att skydda
            de utsatta kvinnorna.
          </p>
          <p xml:id="i-YBkYoktRseav313YFoW11i">
            Lagparagrafer är dock bara värda något om de följs, och här visar
            det turkiska rättssystemet upp en förbluffande oförmåga att leva
            upp till bland annat lag 4320. I rapporten He loves you, he beats
            you av Human Rights Watch framkommer att polisen ofta missköter
            sina uppgifter. Kvinnor uppger att polisen hånat dem och skickat
            hem dem, då kvinnorna vädjat om skydd. Lagen diskriminerar också
            mot skilda och ogifta kvinnor som inte ens nämns i lagtexten.
          </p>
          <p xml:id="i-Ekc2sd2prGnQKmUbRvTex4">
            Turkiets kommunallag stipulerar att varje turkisk stad med ett
            invånarantal över 50 000 ska ha ett kvinnohus, men inte heller
            detta är något som följs. De kvinnor som intervjuas i rapporten
            vittnar också om en hel del fel som begås inne i de kvinnohus
            som finns. Bland annat är säkerheten för kvinnorna som bor på
            kvinnohusen oftast väldigt undermålig.
          </p>
          <p xml:id="i-P8DQ3XJu7eVKJmeqPFXTXB">
            Att nästan hälften av alla turkiska kvinnor någon gång blivit
            misshandlade är självfallet oacceptabelt. Den turkiska regeringen
            måste ta krafttag mot våldet och se till att de stiftade lagar
            som finns också följs: inga luckor i lagen får förekomma! I förhandlingarna
            om medlemskap i Europeiska unionen måste Sverige se till att Turkiet
            presenterar en tydlig, målinriktad handlingsplan för hur våld
            mot kvinnor ska minska. Detta bör riksdagen som sin mening ge
            regeringen till känna.
          </p>
          <head xml:id="i-ApmvoTfjM3tvE4Ba56JimE" type="h1">
            10 Situationen för hbt-personer
          </head>
          <p xml:id="i-Bq8e2hRqjMuzRoKqnhkrVZ">
            Acceptansen i det turkiska samhället för hbt-personer är mycket
            låg. De fåtal som trots allt accepteras av sina familjer tvingas
            oftast ljuga om sin sexuella läggning eller könsidentitet offentligt.
            Läget för hbt-personer försämrades dramatiskt 2008 då den 26-årige
            Ahmet Yildiz sköts till döds utanför en krog i Istanbul. Ahmets
            far misstänks för dådet i vad som pekas ut som Turkiets första
            fall av hedersrelaterat våld riktat mot hbt-personer.
          </p>
          <p xml:id="i-U7YGGzmhgJVHKECJbmF3Rz">
            Oförståelsen och hatet riktat mot hbt-personer sträcker sig hela
            vägen upp till den AKP-ledda regeringen. Den turkiska familjeministern
            Aliye Selma Kavaf sade i ett uttalande i början av 2010 att hon
            anser att homosexualitet är en sjukdom som hon tycker bör behandlas.
            Uttalandet ger en tragisk fingervisning om läget för hbt-personer
            i Turkiet.
          </p>
          <p xml:id="i-WLQmUfvup6oqqx11R5ywkW">
            Trots att diskrimineringen är kraftig så finns det ändå en känsla
            bland många hbt-personer att Turkiet långsamt håller på att förändras.
            Ett antal aktivister som kämpar för stärkta rättigheter för hbt-personer
            startade gruppen Hevjin i den kurddominerade staden Diyarbakir.
            Hevjin ger ut en gratistidning som bland annat sprids på kaféer
            och i bokaffärer och målet är att lyfta fram situationen för hbt-personer
            och skapa en diskussion kring tolerans och mångfald. Två av initiativtagarna
            till Hevjin, Koya och Solin, påpekar i en intervju att hbt-personer
            i de kurdiska delarna av Turkiet är dubbelt diskriminerade: både
            som hbt-personer och som kurder.
          </p>
          <p xml:id="i-315ANMdEx8K9wCZtuyvMUf">
            Turkiet måste revidera sina lagar så att de tydligt skyddar hbt-personer.
            De som gör sig skyldiga till hatbrott gentemot hbt-personer måste
            ställas inför rätta. Sverige måste som enskilt land, och som medlem
            i EU, se till att Turkiet lever upp till sina internationella
            åtaganden vad gäller hbt-personers rättigheter. Detta bör riksdagen
            som sin mening ge regeringen till känna.
          </p>
        </div>
        <div xml:id="i-MYndWkyZaAc9FNJwzMrWN7" type="signatureBlock">
          <list xml:id="i-HzwyLYAH5K7hLhtgtRqSJL">
            <item xml:id="i-Kc1uWfqJx8ahJ5DNCU1xPM" who="i-K3yJ7rruozYUK99nj91ffc" type="signature">
              Hans Linde (V)
            </item>
            <item xml:id="i-KAyFZMWQDa8wcR7gWwvuKQ" who="i-Beux79YM43dDCxrVuBqfWw" type="signature">
              Torbjörn Björlund (V)
            </item>
            <item xml:id="i-LSjRvGmge6QYzvuSSkeR7m" who="i-HNw1w34Sd2tGfFnWtdrzZb" type="signature">
              Jens Holm (V)
            </item>
            <item xml:id="i-DpVtC1y82FMBvs3wdLPhCi" who="i-5CH7vHLGXLfDB5Tn7xx95V" type="signature">
              Siv Holma (V)
            </item>
            <item xml:id="i-NkxGnGmuWHivAS6WK6Y8hM" who="i-FAhoYDeAxVXRZmnF5LnHgv" type="signature">
              Kent Persson (V)
            </item>
            <item xml:id="i-GR4dUbHvoYcBm6CpV72SuU" who="i-PPZKpwNr5kqkWArvESGC5X" type="signature">
              Jonas Sjöstedt (V)
            </item>
          </list>
        </div>
      </div>
    </body>
  </text>
</TEI>
