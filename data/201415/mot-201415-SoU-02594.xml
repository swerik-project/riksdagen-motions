<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201415-SoU-02594">
  <teiHeader>
    <fileDesc>
      <titleStmt>
        <title>Förbättra läkemedelspolicyn</title>
        <author corresp="i-Ev6Dx3pWj2WT32VGQpabaz">av Finn Bengtsson m.fl. (M)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2014/15:2594 av Finn Bengtsson m.fl. (M)</title>
          <idno type="rdwebb">H2022594</idno>
          <rs type="number">2594</rs>
          <orgName type="comitteeAbbreviation">SoU</orgName>
          <ref type="dokument_url_text">http://data.riksdagen.se/dokument/H2022594/text</ref>
          <ref type="dokument_url_html">http://data.riksdagen.se/dokument/H2022594</ref>
          <ref type="dokumentstatus_url_xml">http://data.riksdagen.se/dokumentstatus/H2022594</ref>
          <ref type="docx">http://data.riksdagen.se/fil/1562B840-AB5A-4DF7-BE02-BD18A4AFC17B</ref>
          <ref type="pdf">http://data.riksdagen.se/fil/C3AD5BC5-B2C1-4183-99CA-12B25A2F849A</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-Ev6Dx3pWj2WT32VGQpabaz</idno>
            <name>Finn Bengtsson</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="woman">
            <idno>i-Evjo9hsKrPvb3KMyegAipb</idno>
            <name>Cecilia Magnusson</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="man">
            <idno>i-PVeQcRvegJXJJo2H94BNti</idno>
            <name>Mikael Cederbratt</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="man">
            <idno>i-7qtyyA5WSVNZbRempBFxoE</idno>
            <name>Gustaf Hoffstedt</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="man">
            <idno>i-pxoYe2yJTd56QvbXJ8RGr</idno>
            <name>Amir Adan</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="man">
            <idno>i-9xarzmckV5SS8EyJPN5b3x</idno>
            <name>Hans Wallmark</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="man">
            <idno>i-BZ7PcK8D1efvHXsafGEMKE</idno>
            <name>Andreas Norlén</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="woman">
            <idno>i-BNPcdNmACXycfvLR8wqbHp</idno>
            <name>Ann-Charlotte Hammar Johnsson</name>
            <state type="partyAffiliation" ref="Q110843">
              <desc>M</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-UNjGFcaqhEASAoMLgK6XuN" type="signed"/>
        <correspContext corresp="i-UNjGFcaqhEASAoMLgK6XuN">
          <note type="signatory" corresp="i-Ev6Dx3pWj2WT32VGQpabaz"/>
          <note type="signatory" corresp="i-Evjo9hsKrPvb3KMyegAipb"/>
          <note type="signatory" corresp="i-PVeQcRvegJXJJo2H94BNti"/>
          <note type="signatory" corresp="i-7qtyyA5WSVNZbRempBFxoE"/>
          <note type="signatory" corresp="i-pxoYe2yJTd56QvbXJ8RGr"/>
          <note type="signatory" corresp="i-9xarzmckV5SS8EyJPN5b3x"/>
          <note type="signatory" corresp="i-BZ7PcK8D1efvHXsafGEMKE"/>
          <note type="signatory" corresp="i-BNPcdNmACXycfvLR8wqbHp"/>
        </correspContext>
        <correspAction xml:id="i-2T2FMt6YbHao4vsU16Uq3o" type="submitted">
          <date when="2014-11-10"/>
          <time when="16:32:51"/>
        </correspAction>
        <correspAction xml:id="i-7aPQd1k2hqBmQLgXnooiFC" type="reviewed">
          <date when="2014-11-10"/>
          <time when="22:15:46"/>
        </correspAction>
        <correspAction xml:id="i-9vTKKBrGczmf54Ms6s13Da" type="referred">
          <date when="2014-11-12"/>
        </correspAction>
        <correspAction xml:id="i-HMMTqGtxCJDc7f4ZiRaSmo" type="assigned">
          <date when="2016-10-04"/>
          <time when="23:22:13"/>
        </correspAction>
        <correspContext corresp="i-HMMTqGtxCJDc7f4ZiRaSmo">
          <ref type="assignedTo">Socialutskottet</ref>
        </correspContext>
        <correspAction xml:id="i-Bu3sxjrnsiDcqMU2x79n7Q" type="behandlas_i"/>
        <correspContext corresp="i-Bu3sxjrnsiDcqMU2x79n7Q">
          <ref type="uppgift">2014/15:SoU9</ref>
          <ref type="ref_dok_id">H201SoU9</ref>
          <ref type="ref_dok_typ">bet</ref>
          <ref type="ref_dok_rm">2014/15</ref>
          <ref type="ref_dok_bet">SoU9</ref>
          <ref type="ref_dok_titel">Apoteks- och läkemedelsfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motHeader">
        <div type="motTitle">
          Motion till riksdagen 2014/15:2594 av Finn Bengtsson m.fl. (M)
          Förbättra läkemedelspolicyn
        </div>
      </div>
      <div type="motBody">
        <div type="motProposal" subtype="förslag">
          <head xml:id="i-KgReGHzkRup6RaRvnGkXcq">
            Förslag till riksdagsbeslut
          </head>
          <list style="ol">
            <item xml:id="i-WyVdKxstdo2p5NvDY3b7Bu">
              Riksdagen tillkännager för regeringen som sin mening vad som
              anförs i motionen om förändringar i den nationella läkemedelsstrategin.
            </item>
          </list>
        </div>
        <div type="motContent">
          <head xml:id="i-AGAFvrk8fBfhf1iNZfkWHF" type="h1">
            Motivering
          </head>
          <p xml:id="i-PEiYjqKrHiKXE2UF3Y3Bn1">
            Alliansregeringen presenterade tillsammans med Sveriges Kommuner
            och Landsting (SKL) den 26 augusti 2011 en efterlängtad nationell
            läkemedelsstrategi med fem övergripande mål (artikelnummer S2011.029).
            De synnerligen vällovliga målen med strategin är att uppnå medicinska
            resultat och patientsäkerhet i världsklass, jämlik vård, kostnadseffektiv
            läkemedelsanvändning, attraktivitet för innovation av produkter
            och tjänster och minimal miljöpåverkan. Handlingsplanen för detta
            består av totalt 32 punkter, som samtliga är mycket välkomna åtgärder
            för en förbättrad läkemedelspolicy i vårt land.
          </p>
          <p xml:id="i-URJPShNig6sVATBeyqW2ob">
            Men det räcker tyvärr inte med detta, utan ytterligare riktade
            åtgärder är nödvändiga för att optimera läkemedlens funktion och
            roll i sjukvården. I denna motion kompletteras därför strategin
            med några konkretiseringar och förslag som vi menar skulle förbättra
            vår läkemedelspolicy i Sverige.
          </p>
          <head xml:id="i-WyHV7X3FXjCPSSmtEeZ6x4" type="h1">
            Läkemedelstillverkning och miljöaspekter
          </head>
          <p xml:id="i-An9KJ6k5z7cQEwCMb8Sp2M">
            Förutom de påtagliga effekter på miljön här i Sverige som nedsmutsning
            av avloppsvatten med nedspolning av överblivna läkemedel kan innebära,
            så finns också en global problematik på området att beakta. Denna
            utgörs av att tillverkning av läkemedel för försäljning och bruk
            i rika länder ofta sker i fattigare länder som exempelvis Indien.
            Produktionen av läkemedel sker då inte alltid med de höga krav
            på kvalitet för bland annat miljön som normalt gäller i länder
            med god ekonomi och ett välutvecklat miljötänkande. Konsekvenserna
            av detta är att mycket läkemedelsrester och även rena läkemedelssubstanser
            läcker ut från tillverkningsprocessen och kontaminerar jord och
            vattendrag. I nästa led i kedjan, djur och växter, anrikas sådana
            ämnen ytterligare för att till sist även direkt påverka människan
            på plats. I fall av exempelvis antibiotikaproduktion är det inte
            enbart invånarna i produktionslandet som påverkas av denna kontaminering
            av miljön med läkemedel, utan den utgör då ett större globalt
            hot. Detta orsakat av att antibiotika i miljön odlar fram resistenta
            bakterier, och i fallet med att många olika sådana antibiotika
            är aktuella kan den mest fruktade situationen med multiresistenta
            bakterier i stora mängder resultera.
          </p>
          <p xml:id="i-7BfZ1cdB93D3vs84TVzbBW">
            Vid granskning av vilka företag som företrädesvis förlägger sin
            produktion av läkemedel till länder med sämre miljöstandard så
            är det föga förvånande att företag som konkurrerar med pris snarare
            än kompetens kring läkemedelsutvecklingen, dvs. så kallade generikaföretag
            som tar fram likvärdiga (notera, inte likadana) läkemedelskopior
            på sådana läkemedel där originalpatentet löpt ut. Detta förhållande
            bör uppmärksammas tydligare av myndigheter som ansvarar för läkemedelskvalitet
            och läkemedelspriser i vårt land och därför också förtydligas
            under punkten 7 i den aktuella handlingsplanen (sidan 17) i den
            nyligen framlagda nationella läkemedelsstrategin.
          </p>
          <head xml:id="i-GWq5KdVeNZQnAYXh1Cy7Dc" type="h1">
            Läkemedels hållbarhet i förhållande till kassationsproblematiken
          </head>
          <p xml:id="i-Lg4qwzRWHXxeVNNoo3wjzR">
            I den nyligen framlagda nationella läkemedelsstrategin nämns
            att en utredning ska tillsättas för att granska hur kassation
            av läkemedel kan minskas. Detta är ett utmärkt initiativ och vi
            vill i denna motion om en förbättrad läkemedelspolicy skicka med
            förslag till vad man har att beakta i samband denna utredning
            men som inte nämns i hittillsvarande underlag från regering och
            SKL.
          </p>
          <p xml:id="i-Ntptccs9EzWEwJDo51rrca">
            De flesta läkemedel har en praktiskt taget obegränsad hållbarhet.
            De är vanligen syntetiska kemiska produkter och har som sådana
            lättare för att vara extremt hållbara vid vanlig förvaring i en
            naturlig omgivning. Dessutom konstrueras läkemedel vanligen för
            att exempelvis klara av att passera saltsyrabadet i magsäcken
            för att därefter opåverkade tas upp av tarmen. Trots viss olikhet
            i hållbarhet mellan olika grupper av läkemedel, är den allmänna
            rekommendationen till apoteken och konsumenten från producenten
            vanligen en hållbarhet på endast något till några år medan det
            i verkligheten kan röra sig om betydligt längre hållbarhetstid
            för majoriteten av läkemedel som används idag.
          </p>
          <p xml:id="i-UAj37gHGMZUUURsp6Pf4ng">
            Årligen kasseras därför fullt fungerande läkemedel för mångmiljardbelopp
            i Sverige på grund av att de passerat sista förbrukningsdag. Man
            räknar med att omkring 10 procent av den totala årliga försäljningen
            om cirka 35 miljarder kronor kasseras. Själva destruktionen kostar
            också stora belopp. I värsta fall destrueras inte ens sådana troligen
            välfungerande läkemedel, utan de spolas ut och kontaminerar våra
            vattendrag och utgör ett miljöhot. Persistens (hållbarhet), bioackumulation
            och toxicitet är viktiga begrepp när läkemedels påverkan på miljön
            ska värderas. Det finns givetvis läkemedel med kort hållbarhet,
            varav de flesta är flytande snarare än fasta. Faktum kvarstår
            att mer än 90 procent av alla läkemedel är persistenta. Den hållbarhetstid
            som gäller för läkemedel idag – normalt två eller fem år – har
            en godtycklig snarare än vetenskaplig förklaring. Det senare ska
            inte enbart belastas tillverkaren av läkemedlet, ty denne har
            ett långtgående ansvar för att garantera att produkten inte kemiskt
            har förändrats så att dess farmakologiska egenskaper blivit annorlunda.
          </p>
          <p xml:id="i-2sus1eRkiTuCjFp45KCvWq">
            Därför behöver frågan gällande regelverk för framtagning av sista
            förbrukningsdag för läkemedel noga ses över, ett förhållande som
            bör förtydligas under punkten 7.3 i den aktuella handlingsplanen
            (sidan 17) i den nyligen framlagda nationella läkemedelsstrategin,
            och den av regeringen tillsatta Miljömålsberedningen ges tilläggsuppdraget
            att särskilt följa upp var läkemedel som säljs i Sverige produceras
            och med vilken kvalitet det sker.
          </p>
          <head xml:id="i-Vaj2hW4CpfiYPszCQnGWwy" type="h1">
            Generikautbyte, klinisk funktionalitet och kostnadseffektivitet
          </head>
          <p xml:id="i-UVNAKF5XsLVapZHLfGRfPq">
            I Sverige gäller sedan 2002 så kallat generikautbyte av läkemedel
            vid expedition på apotek. Detta innebär att man på apoteket tillhandahåller
            fullt ut inom läkemedelsförmånen endast den för tillfället billigaste
            läkemedelsprodukten av likvärdig (notera, inte likadan!) natur,
            om det finns flera konkurrerande kopieprodukter vid sidan av originalet
            innehållande samma aktiva grundsubstans/-er. Regeringen och SKL
            konstaterar i målbeskrivningen för sin nationella läkemedelsstrategi
            att vi via Tandvårds- och läkemedelsförmånsnämnden (TLV) ”tillämpar
            värdebaserad prissättning på läkemedel” (sidan 9) och att ”generiskt
            utbyte har varit ett viktigt led i att göra läkemedelsanvändningen
            mer kostnadseffektiv” (sidan 10).
          </p>
          <p xml:id="i-PhQTD1XQu61XWygmaSnbDY">
            Detta förhållande är dock en sanning som kan kräva viss modifikation
            om det övergripande målet med en verklig kostnadseffektiv läkemedelsanvändning
            ska uppnås.
          </p>
          <p xml:id="i-L5iwjAozD6dtP7ri1Eyi1">
            Läkemedel för våra folksjukdomar brukar vanligen bestå av en
            handfull eller fler sådana konkurrerande produkter, vilket innebär
            att om ett recept hämtas ut löpande var tredje månad och som är
            vanligt vid kronisk sjukdom så kan en patient i sitt hem samtidigt
            ha en rad olika produkter med olika namn och utseende att hålla
            reda på. I det fall man dessutom har flera olika typer av läkemedel,
            så kan antalet olika likvärdiga produkter i medicinskåpet öka
            exponentiellt. Det är då inte förvånande att förväxlingar vid
            den dagliga medicineringen lätt kan ske i hemmet, och särskilt
            hos äldre som både har fler antal mediciner och kanske något svårare
            att hålla reda på denna komplexa ordning i badrumsskåpet. Risken
            för ett flertal negativa, t.o.m. allvarliga sådana, medicinska
            konsekvenser av detta kan inte uteslutas. Snarare är medicinska
            komplikationer rimliga att anta trots att ingen egentlig dokumentation
            kring problemet finns att tillgå även om generikautbyte pågått
            under lång tid och fortsatt gör så i vårt land.
          </p>
          <p xml:id="i-4zbn7aot2XkQV4r3S7eZMU">
            En annan medicinsk konsekvens av generikautbyte som inte studerats
            är den potentiella kliniska skillnaden av ständig byten över tid
            vid långtidsbehandling mellan likvärdigt och likadant läkemedel.
            Enligt gällande godtyckliga regelverk så stipuleras att varje
            kopia, med originalläkemedlet som vetenskaplig referens, för att
            godkännas för allmän förskrivning av Läkemedelsverket (LMV) ska
            innehålla minst 80 % och inte mer än 120 % av originalets mängd
            i kopieprodukten. Detta godtycke i oprecis mängd av vanligen potenta
            läkemedel kan i ett extremt fall alltså innebära att patienten
            vid en expediering får ut en dos som vid nästa expediering är
            40 % lägre, eller 40 % högre! Detta innebär åtminstone i teorin
            att en patient som vid den ursprungliga expedieringen får en kliniskt
            optimal (= rätt balans mellan effekt och biverkningar) dos, vid
            nästa expediering i det förra fallet får en för låg dos som kan
            leda till behandlingssvikt av sjukdomen och i det senare fallet
            får en för hög dos som kan leda till förgiftning. Givet dessa
            mycket möjligt omfattande negativa medicinska konsekvenser med
            ordning, eller oordning, med dagens generikautbyte parat med de
            övriga outforskade negativa konsekvenserna enligt ovan bör en
            genomgripande översyn ske av såväl myndigheternas roll som lagstiftningen
            på området. Den myndighet som beslutar om prissättning för full
            subvention enligt läkemedelsförordningen för gällande ”billigaste”
            produkt, vanligen enligt den troligen alltför samhällsekonomiska
            förenklade principen ”öre per tablett” som gäller idag, är TLV.
          </p>
          <p xml:id="i-8zD5hH1NAcpe62WtATesRW">
            Regeringen har i juni 2011 lämnat direktiv till en utredning
            som bland annat ska se över hur prissättningen av originalläkemedel
            utan generisk konkurrens kan utvecklas och förbättras. I beskrivningen
            av läkemedelsstrategins insatsområden nämns att regeringen avser
            återkomma med tilläggsdirektiv som närmare i detalj belyser frågorna
            kring läkemedelsprissättning (sidan 11). Vårt förslag är att riksdagen
            ger regeringen tillkänna att redan nu ge ett tilläggsuppdrag till
            den aktuella utredningen att problematisera kring utbytbarhetens
            ”likvärdighet” mellan originalprodukter och olika generika samt
            att därefter bättre kunna sätta in detta i ett kostnadseffektivitetssammanhang
            för bedömning av lämpligaste prissättningsmodell vid framtidens
            subventionering av läkemedel.
          </p>
          <head xml:id="i-4Akcv1LUGR6WAx8Npk7EMN" type="h1">
            Hantering av utveckling och kostnader för särläkemedel
          </head>
          <p xml:id="i-RxojqUt49ZBm7FVTwKpfSv">
            De senaste decennierna har läkemedelsforskningen och den forskande
            läkemedelsindustrin varit framgångsrik i att ta fram nya läkemedel
            på områden för flertalet sedvanliga folksjukdomar. På områden
            där marknaden ter sig liten, exempelvis vid sällsynta sjukdomar,
            har det inte varit så. Sammantaget utgör emellertid alla de många
            olika sällsynta sjukdomarna ett stort gissel för befolkningen,
            särskilt om detta inte enbart ses i det snäva perspektivet av
            Sveriges drygt 9 miljoner innevånare, utan i ljuset av den nu
            utvidgade EU-kretsens över en halv miljard människor.
          </p>
          <p xml:id="i-NpXRsFLtCXFfc2We2XrkUB">
            I normalfallet sätts i Sverige priset på ett läkemedel baserat
            på det värde läkemedlet tillför. I detta ingår att se på mervärde
            (i relation till befintliga alternativ) och kostnadseffektivitet
            med samtidigt beaktande av riksdagens prioriteringsriktlinjer
            för hälso- och sjukvården. Detta är den värdebaserade prissättningsmodell
            som tillämpas på läkemedel i vårt land och som oftast fungerar
            bra för de flesta läkemedel, men tyvärr sällan för läkemedel till
            sällsynta sjukdomar, så kallade särläkemedel. Till saken hör att
            utvecklingskostnaden för ett särläkemedel, samt andra kostnader
            som ett företag har (exempelvis kostnad för riskkapital och alla
            misslyckade projekt), ska täckas av en liten försäljningsvolym.
            Priset blir då per automatik högre än för andra läkemedel. Men
            även vid ett högt pris kan denna typ av läkemedel ha en avgörande
            funktion för om en patient med en sällsynt sjukdom kan få den
            vård som hon eller han enligt hälso- och sjukvårdslagens (HSL)
            prioriteringar är berättigad till i förhållande till de överordnade
            etiska människovärdes- och behovs- och solidaritetsprinciperna
            framför den av TLV vid prissättning beaktade kostnadseffektivitetsprincipen.
          </p>
          <p xml:id="i-EZLbUFpdg7jFu2VdJqt6a1">
            Konsekvent nog för att tackla detta problem införde EU år 2000
            ett system för att stimulera utvecklingen av särläkemedel. Åtgärderna
            bestod i rådgivning under utvecklingsarbetet, befrielse från ansökningsavgift
            hos EMA (Europeiska läkemedelsmyndigheten) och en marknadsexklusivitet
            på maximalt tio år. Genom att EMA utser läkemedelskandidater som
            särläkemedel, har det blivit lättare för små och medelstora företag
            att attrahera riskkapital. Så långt har systemet fungerat bra
            och fram till 2010 hade 622 kandidater utsetts och av dessa godkändes
            55 som särläkemedel varav 47 för försäljning i Sverige. Under
            senare tid har ytterligare sådana läkemedel också tillkommit på
            en ökande marknad, särläkemedel som idag därmed kan lindra eller
            till och med avhjälpa sjukdomsproblem förknippade med en lång
            rad olika sällsynta sjukdomar.
          </p>
          <p xml:id="i-2exHr4f1xcZoXNmp9GmB7V">
            Men problemet i Sverige är fortsatt att TLV hanterar frågan om
            subventionering eller ej av sådana särläkemedel inom ramen för
            läkemedelsförmånen på ett för de drabbade patienterna närmast
            nyckfullt och oberäkneligt sätt enligt kostnadseffektivitetsprincipen.
            Vissa subventioneras, andra inte, med hänvisning från TLV för
            hur regelverket är utformat idag när myndigheten primärt har att
            enbart bedöma kostnadseffektiviteten av ett läkemedel för en grupp
            och inte ur ett individperspektiv, vilket vore mera rimligt när
            det gäller att bedöma samhällsnyttan för att kunna behandla sällsynta
            sjukdomar där särläkemedel har utvecklats och godkänts för klinisk
            användning.
          </p>
          <p xml:id="i-5XKAR97jZg3peamfp8dcpc">
            Sjukvårdshuvudmännen, landstingen, kan med den rådande ordningen
            ibland ställas inför etiska problem av gigantiska proportioner.
            När TLV efter en värdebaserad bedömning av subvention eller ej
            utifrån ett snävt kostnadseffektivitetsperspektiv på gruppnivå
            kommer till ett negativt utfall för de patienter som berörs, så
            bollas den humanitära, solidariska och behovsmässiga ansvarsfrågan
            om behandling eller ej över till respektive landsting. Skulle
            nu olyckan vara framme att just de relativt få som berörs råkar
            befinna sig i ett litet landsting och statlig subvention nekats
            patienternas särläkemedel av TLV, återstår vanligen för landstinget
            att ta ställning till om det är berett att ikläda sig den vanligtvis
            höga kostnaden för behandlingen eller ej då patienterna sällan
            klara av detta själva. Detta är en orimlig situation, då HSL rimligen
            tvingar dem till att bistå patienterna av etiskt–lagliga skäl
            medan en sådan kanske omfattande kostnadsökning för ett enskilt
            landsting för ett relativt fåtal patienter kan få allvarliga återverkningar
            på andra patientgruppers vård och/eller på skattebetalarnas utgifter
            för vården i en region.
          </p>
          <p xml:id="i-W63mmhiw9hCB95H9KHSR5a">
            Lösningen på kort sikt bör vara att staten övertar kostnadsansvaret
            för särläkemedel så att det solidariskt fördelas över hela landet.
            På längre sikt bör ansträngningar göras för att ytterligare integrera
            utvecklingen men också kostnadsfördelningen av utgifter orsakade
            av särläkemedel inom hela EU efter det att EMA godkänt en sådan
            behandling baserad på vetenskapligt hållbar evidensgrund. Tyvärr
            föreligger i regeringens och SKL:s i övrigt ambitiösa nationella
            läkemedelsstrategi varken något mål eller någon handlingsplan
            för att omhänderta frågan om särläkemedel på ett strukturerat
            sätt i framtiden. Vi anser därför att det behövs en strategi för
            att lösa den problemställning som de som har sällsynta sjukdomar
            drabbas av när särläkemedel finns tillgängliga men där finansieringen
            av desamma inte är löst på ett ansvarsfullt sätt utifrån vad portalparagraferna
            i HSL föreskriver om en lika och rättvis vård till alla med störst
            behov i vårt land.
          </p>
          <head xml:id="i-6QCZB4HPREpH4cXvXK4m1m" type="h1">
            Förfalskade läkemedel
          </head>
          <p xml:id="i-5Mj1umssTV3EP1k1LVmGPq">
            Falska läkemedel är olagligt framställda och distribuerade piller
            eller vätskor som med dagens förfinade förfalskningstekniker är
            praktiskt taget omöjliga att skilja från riktiga läkemedel vid
            enbart en inspektion med ögat. Även för experter som tull/polis
            och uppköpare (antingen läkemedelsbolag för råsubstans eller apoteksverksamhet
            för färdiga produkter) förefaller dessa i det närmaste oskiljaktiga
            från äkta varusubstanser och produkter som godkänts av myndigheter
            med ansvar för kvaliteten av läkemedel, i Sverige Läkemedelsverket.
          </p>
          <p xml:id="i-C2DxZx6SARz8o4WE75KtsZ">
            Under 2010 deltog myndigheter i över 40 länder i en samordnad
            aktion, kallad Pangea III, riktad mot näthandeln med falska och
            illegala läkemedel. I Sverige har polisen, Tullverket och Läkemedelsverket
            samverkat, vilket bland annat resulterat i stora beslag och ett
            flertal gripanden.
          </p>
          <p xml:id="i-VXJyYuKfK4qkTGp5dZSB5b">
            Men problemet med ett alltför lågt straffvärde i gällande lagstiftning
            har gjort verksamheten extremt lönsam med liten risk för upptäckt.
            Det finns till och med exempel på att åklagare avstått från utredning
            i klart misstänkta fall, varför beivran och påföljd för dessa
            brott idag närmast lyser helt med sin frånvaro. Traditionella
            narkotikaligor har därför visat en tendens att övergå från en
            typ av illegala substanser till en annan som är svårare att kontrollera.
          </p>
          <p xml:id="i-A8EaSyRcZGpfZNGdJt3TxB">
            De omfattande medicinska komplikationer som falska läkemedel
            leder till är väl kända. Hur stort det potentiella hotet mot patientsäkerheten
            som en sådan idag okontrollerad men illegal verksamhet innebär
            för Sveriges vidkommande är dock okänt och måste därför omgående
            utredas och analyseras.
          </p>
          <p xml:id="i-8N2WGa4btRhw9BGwemCcGT">
            Tull-, polis- och åklagarväsenden utgör i detta sammanhang centrala
            instanser för att ta initiativet till en mera noggrann analys
            av problemets omfattning för svenskt vidkommande. Dessutom bör
            straffbestämmelserna för denna typ av brottslighet ses över och
            eventuellt skärpas.
          </p>
          <p xml:id="i-LuBp1q8UVqG4e1HgA3gmPS">
            Läkemedelsverket ansvarar idag på uppdrag av regeringen för informationsarbete
            och samråd med skola, sjukvård och rättsvårdande myndigheter kring
            förfalskade läkemedel. När problemet togs upp i två motioner under
            förra riksmötet (2010/11:So564 och So286) ansågs dessa av utskottet
            i betänkande 2010/11:SoU15 delvis besvarade mot bakgrund av främst
            denna informationssamordning. Men frågan om en översyn av straffbestämmelserna
            vid illegal verksamhet med förfalskade läkemedel, och de sannolikt
            positiva konsekvenserna av detta för tull, polis och åklagare,
            lämnades beklagligtvis därhän i utskottets beredning av ärendet.
            På samma sätt är det beklagligt att denna viktiga folkhälsofråga
            inte finns med i handlingsplanen för den nationella läkemedelsstrategin,
            trots att frågan aktualiserades av Sverige med hög prioritet under
            EU-ordförandeskapet förra mandatperioden och frågan har fortsatt
            hög prioritet inom de övriga EU-länderna.
          </p>
          <p xml:id="i-7UkXwBC13mbNnpkzbzWoTN">
            Vi föreslår därför att förfalskade läkemedel tydligare arbetas
            in den nationella läkemedelsstrategin vid sidan av det uppdrag
            som Läkemedelsverket idag har för att följa frågan. Vi föreslår
            också att man gör en översyn över problemområdet med fokus på
            de idag vanligen bristfälliga juridiska konsekvenserna av sådan
            kriminell verksamhet med stor risk för farligt hälsovådliga effekter
            för många patientgrupper.
          </p>
          <head xml:id="i-H2q6rHX19WvHHwMQuS4asQ" type="h1">
            Läkemedelsutprövning på medvetslösa personer
          </head>
          <p xml:id="i-2oVZ9JBPwF6kUNSPG4M53i">
            Ett negligerat men viktigt problem som hotar utvecklingen av
            läkemedel är den situation som gäller för medvetslösa, vanligen
            akut medvetslösa patienter, som vanligen behandlas på landets
            intensivvårdsavdelningar, inte sällan på universitetssjukhusen.
          </p>
          <p xml:id="i-42yRzdNJpKVmpJa6Zm1kvd">
            God tillgång till potenta läkemedel för att behandla svårt sjuka
            och medvetslösa patienter är inte sällan av livräddande karaktär.
            Samtidigt är denna grupp av läkemedel vanligen kraftfulla behandlingsverktyg
            som ständigt måste utvecklas för att optimera möjligheterna till
            att vara både effektiva och säkra att hantera inom intensivvården.
          </p>
          <p xml:id="i-KqZmo3Z9nNeEDGcyLQkzvX">
            Ett problem är att denna typ av prövning av läkemedel idag i
            princip är omöjlig att genomföra i Sverige. Detta för att en medvetslös
            person inte kan lämna ett så kallat informerat samtycke om att
            delta i utprovningen. Såsom lagen är utformad är därmed Läkemedelsverket,
            som måste godkänna alla läkemedelsprövningar som sker i Sverige,
            förhindrad att ge sitt godkännande för detta. Någon nyutveckling
            av läkemedelsstrategier för svårt sjuka medvetslösa personer förekommer
            alltså inte i vårt land.
          </p>
          <p xml:id="i-MpDDgeKj7XBkLfsgy3Cfhr">
            Detta har två allvarliga konsekvenser. Den första är en allmän
            konsekvens i det att Sverige och svenska patienter inte kan undersökas
            för hur nya och potentiellt livräddande läkemedelsstrategier inom
            intensivvården faller ut. Vi är alltså helt hänvisade till enbart
            andra länders erfarenheter på området, där man redan löst ut denna
            etiska problematik. Detta är olyckligt då andra länders sjukvårdsrutiner,
            patientunderlag m.m. i övrigt inte nödvändigtvis måste vara identiskt
            med de förhållanden som råder här i Sverige. Den andra är en specifik
            konsekvens för den enskilda patienten som berörs i det att denna/denne
            förhindras prova en behandling som med rimligt stor sannolikhet
            kan vara till gagn för denna person.
          </p>
          <p xml:id="i-Vg6ETV7zWr8aXmwW5Ajf8F">
            Andra länder har löst detta ”moment 22”-liknande problem med
            att medvetslösa personer naturligt nog inte kan ge sitt informerade
            samtycke med att en sådan person tilldelas en så kallad ställföreträdare
            som fungerar ungefär som en god man för att tillvarata den medvetslösas
            medicinska intressen under den tid det inte går att erhålla ett
            sådant samtycke på annat sätt.
          </p>
          <p xml:id="i-VYGyCpJYxvL9NULq11Paz8">
            Vi anser att detta problem behöver lösas och att det arbetas
            in i den nationella läkemedelsstrategin hur läkemedel ska kunna
            utprovas på medvetslösa personer.
          </p>
        </div>
        <div type="motSignatures">
          <list>
            <item xml:id="i-FDDPQtRkh5y4kbqSHhBNRy" who="i-Ev6Dx3pWj2WT32VGQpabaz">
              Finn Bengtsson (M)
            </item>
            <item xml:id="i-F6Kk6fXEQQnKKj1SpUSS3g" who="i-Evjo9hsKrPvb3KMyegAipb">
              Cecilia Magnusson (M)
            </item>
            <item xml:id="i-8fDV37t27EaQcEQ1vyeN5e" who="i-PVeQcRvegJXJJo2H94BNti">
              Mikael Cederbratt (M)
            </item>
            <item xml:id="i-CjXowwEtE2sYAXPogiRAQD" who="i-7qtyyA5WSVNZbRempBFxoE">
              Gustaf Hoffstedt (M)
            </item>
            <item xml:id="i-TyyShWvNDEPZokY8pGhsU3" who="i-pxoYe2yJTd56QvbXJ8RGr">
              Amir Adan (M)
            </item>
            <item xml:id="i-9t78UPVZSQwmNcNhMtKifQ" who="i-9xarzmckV5SS8EyJPN5b3x">
              Hans Wallmark (M)
            </item>
            <item xml:id="i-WNRdzeTGCNqtQdh6KWEjU1" who="i-BZ7PcK8D1efvHXsafGEMKE">
              Andreas Norlén (M)
            </item>
            <item xml:id="i-GPSMS84MtKzjet13wEJ6Hc" who="i-BNPcdNmACXycfvLR8wqbHp">
              Ann-Charlotte Hammar Johnsson (M)
            </item>
          </list>
        </div>
      </div>
    </body>
  </text>
</TEI>
