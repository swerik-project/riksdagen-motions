<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-200910-UU-00209">
  <teiHeader>
    <fileDesc>
      <titleStmt>
        <title>En utrikespolitik för allas rätt till sin kropp och sexualitet</title>
        <author corresp="i-HpwkrkkrFd1MRPixHrr8q1">av Lars Ohly m.fl. (v)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>En utrikespolitik för allas rätt till sin kropp och sexualitet</title>
          <idno type="rdwebb">GX02U209</idno>
          <rs type="number">U209</rs>
          <orgName type="comitteeAbbreviation">UU</orgName>
          <ref type="dokument_url_text">http://data.riksdagen.se/dokument/GX02U209/text</ref>
          <ref type="dokument_url_html">http://data.riksdagen.se/dokument/GX02U209</ref>
          <ref type="dokumentstatus_url_xml">http://data.riksdagen.se/dokumentstatus/GX02U209</ref>
          <ref type="doc">http://data.riksdagen.se/fil/3680E0AF-BD4A-4C67-8AC2-47B6ACE27EB0</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-HpwkrkkrFd1MRPixHrr8q1</idno>
            <name>Lars Ohly</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-JxxHuvwXWsJTZYTnBZLHj</idno>
            <name>Marianne Berg</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-CNBy5dFgNNyEozHVpAj93c</idno>
            <name>Jacob Johnson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-WTCYyz27itjvuvffL1vZLi</idno>
            <name>Elina Linna</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-6MWLY5JdykMGLLUo96skfp</idno>
            <name>Lena Olsson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-2aZQBvMx8o6ihusfvExbt8</idno>
            <name>Alice Åström</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-K3yJ7rruozYUK99nj91ffc</idno>
            <name>Hans Linde</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-HMmuQKHRGn9Hx9YPXPnRYu" type="signed"/>
        <correspContext corresp="i-HMmuQKHRGn9Hx9YPXPnRYu">
          <note type="signatory" corresp="i-HpwkrkkrFd1MRPixHrr8q1"/>
          <note type="signatory" corresp="i-JxxHuvwXWsJTZYTnBZLHj"/>
          <note type="signatory" corresp="i-CNBy5dFgNNyEozHVpAj93c"/>
          <note type="signatory" corresp="i-WTCYyz27itjvuvffL1vZLi"/>
          <note type="signatory" corresp="i-6MWLY5JdykMGLLUo96skfp"/>
          <note type="signatory" corresp="i-2aZQBvMx8o6ihusfvExbt8"/>
          <note type="signatory" corresp="i-K3yJ7rruozYUK99nj91ffc"/>
        </correspContext>
        <correspAction xml:id="i-VUnX7fGFVHG5UQRdRzixtg" type="numbering">
          <date when="2009-10-01"/>
        </correspAction>
        <correspAction xml:id="i-Lztd4jbx8M7HtVRR75xz1n" type="submission">
          <date when="2009-09-29"/>
        </correspAction>
        <correspAction xml:id="i-Dj3gdxob5fLuvofZTrnFa6" type="transfer">
          <date when="2009-09-29"/>
        </correspAction>
        <correspAction xml:id="i-2rmYvrcJzTLtJ8mgkdzdxn" type="assigned"/>
        <correspContext corresp="i-2rmYvrcJzTLtJ8mgkdzdxn">
          <ref type="assignedTo">Utrikesutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#parti"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motBody">
        <div xml:id="i-2PD3Lym6BqW8kUcmW5txWT" type="TOC">
          <head xml:id="i-SoniWiVHWigskxj3AWMoiF">
            1 Innehållsförteckning
          </head>
          <list>
            <item>
              2 Förslag till riksdagsbeslut 2
            </item>
            <item>
              3 Inledning 4
            </item>
            <item>
              4 Läget i världen 4
            </item>
            <item>
              5 En samlad utrikespolitik för allas rätt att bestämma över sin
              kropp och sexualitet 5
            </item>
            <item>
              6 Arbetet inom FN 6
            </item>
            <item>
              7 Arbetet inom EU och Europarådet 8
            </item>
            <item>
              8 Utvecklingssamarbete 10
            </item>
            <item>
              9 Frivilligorganisationernas roll i och utanför Sverige 11
            </item>
          </list>
        </div>
        <div type="motProposal" subtype="förslag">
          <head xml:id="i-Y9yJQ5FTWsjWZJiUARBM3H">
            2 Förslag till riksdagsbeslut
          </head>
          <list style="ol">
            <item xml:id="i-3L5JCo2Z9QNpLywzogaG33">
              Riksdagen tillkännager för regeringen som sin mening vad som
              anförs i motionen om att regeringen bör ta fram en handlingsplan
              utifrån SRHR-policyn för hur frågor om sexuell och reproduktiv
              hälsa och rättigheter ska inkluderas i den samlade utrikespolitikens
              alla delar och i alla strategier rörande utveckling, konflikthantering,
              handel, demokrati och mänskliga rättigheter.
            </item>
            <item xml:id="i-7pe83GGKrXrEgpvt84cj3S">
              Riksdagen tillkännager för regeringen som sin mening vad som
              anförs i motionen om att regeringen ska återkomma till riksdagen
              med en handlingsplan för hur man ska förstärka kompetensen rörande
              SRHR (inklusive hbt) inom Utrikesdepartementet. 1
            </item>
            <item xml:id="i-YJNZxtcgbr3yoSwRz5Tgri">
              Riksdagen tillkännager för regeringen som sin mening vad som
              anförs i motionen om att Sverige i FN bör verka för en konvention
              om avskaffande av all diskriminering på grund av sexuell läggning
              eller könsidentitet.
            </item>
            <item xml:id="i-UHy1mSG6K8b6DSVGDNEhoR">
              Riksdagen tillkännager för regeringen som sin mening vad som
              anförs i motionen om att Sverige i FN-sammanhang bör verka för
              att mandatet för FN:s råd för mänskliga rättigheter även ska inkludera
              sexuell och reproduktiv hälsa och rättigheter såväl som rätten
              att uttrycka sin sexualitet och könsidentitet.
            </item>
            <item xml:id="i-CXFHYNQRrD8oMZioww5RAi">
              Riksdagen tillkännager för regeringen som sin mening vad som
              anförs i motionen om att Sverige ska verka för att alla mottagare
              av bilateralt bistånd utvecklar nationella handlingsprogram för
              arbetet med SRHR.
            </item>
            <item xml:id="i-UYgZbNn6Td5Xdvd4w8SB4P">
              Riksdagen tillkännager för regeringen som sin mening vad som
              anförs i motionen om att Sverige inom ramen för EU och FN måste
              arbeta för ökade resurser till och prioritering av arbetet med
              att minska mödradödligheten och uppnå millenniemål fem.
            </item>
            <item xml:id="i-QvYLzx8dAEEdL3hh58GMfo">
              Riksdagen tillkännager för regeringen som sin mening vad som
              anförs i motionen om att Sverige inom EU ska verka för att ytterligare
              åtgärder vidtas mot de medlemsländer som inte efterlever de mänskliga
              rättigheterna avseende sexuell läggning och könsidentitet.
            </item>
            <item xml:id="i-69ja9HdzVdHedt9qWVQ3kA">
              Riksdagen tillkännager för regeringen som sin mening vad som
              anförs i motionen om att Sverige inom ramen för EU ska verka för
              en skärpning av Köpenhamnskriterierna avseende hbt-personers rättigheter.
            </item>
            <item xml:id="i-ExG8Umj9pfP4ZLuVZ5ffvw">
              Riksdagen tillkännager för regeringen som sin mening vad som
              anförs i motionen om att Sverige inom ramen för EU ska verka för
              att rätten till laglig och säker abort ska betraktas som en grundläggande
              mänsklig rättighet.
            </item>
            <item xml:id="i-8vYPqT4WYMmfFpubMHCw7a">
              Riksdagen tillkännager för regeringen som sin mening vad som
              anförs i motionen om att minst 10 % av biståndsbudgeten ska öronmärkas
              för sexuell och reproduktiv hälsa och rättigheter.
            </item>
            <item xml:id="i-MUpRn2oTHzBCheyKjesaff">
              Riksdagen tillkännager för regeringen som sin mening vad som
              anförs i motionen om att de analyser och strategier som ligger
              till grund för Sveriges internationella utvecklingssamarbete ska
              lyfta fram kvinnors och mäns tillgång till sexuell och reproduktiv
              hälsoservice, inklusive tillgång till preventivmedel, kondomer
              och annan materiel som används vid förlossningar och utförandet
              av säkra aborter.
            </item>
            <item xml:id="i-Qq9KTr16qoKbfGRK1nyUFS">
              Riksdagen tillkännager för regeringen som sin mening vad som
              anförs i motionen om att en utvärdering av Sidas nuvarande handlingsplan
              för hbt-frågor bör komma till stånd under 2009 och att en ny handlingsplan
              utarbetas.
            </item>
            <item xml:id="i-A9t5oYkoKSApxhopfwRyer">
              Riksdagen tillkännager för regeringen som sin mening vad som
              anförs i motionen om ett ökat och långsiktigt stöd till IPPF.
            </item>
          </list>
          <p xml:id="i-UFqvQDNxHyPXdj2QmAcR51">
            1 Yrkande 2 hänvisat till KU.
          </p>
        </div>
        <div type="motContent">
          <head xml:id="i-WbubkJZn6jzW4RxXWhuxJQ" type="h1">
            3 Inledning
          </head>
          <p xml:id="i-9FRAwLeMvMGsK8Bh48QNBT">
            Att få bestämma över sin egen kropp och uttrycka sin egen sexualitet
            är grundläggande mänskliga rättigheter. Demokrati förutsätter
            att alla medborgare har såväl kunskap som faktiska möjligheter
            att bestämma över sin egen kropp och uttrycka sin sexualitet utan
            rädsla för diskriminering. Dessa rättigheter är också förutsättningar
            för god samhällelig och ekonomisk utveckling.
          </p>
          <p xml:id="i-8rvAL29HeR9PoYJtDnX5qA">
            För Vänsterpartiet är rätten att bestämma över sin egen kropp
            och uttrycka sin egen sexualitet grundläggande rättigheter för
            varje enskild individ på jorden, rättigheter som vi inte kan kompromissa
            med. Vi menar att Sverige ska vara ett land som konsekvent försvarar
            dessa grundläggande rättigheter, oavsett var, av vem eller med
            vilka motiv de kränks eller inskränks.
          </p>
          <p xml:id="i-57GPpKWqvY9UpDcDWnWgws">
            Vi ser att dessa rättigheter hänger ihop, oavsett om det handlar
            om aborträtt, arbetet mot mödradödlighet, tillgång till korrekt
            sexualupplysning eller hbt-personers (homosexuella, bisexuella
            och transpersoner) rätt att leva liv fria från diskriminering
            och därför har vi valt att samla dessa frågor i en motion. Vi
            ser också att dessa rättigheter nu i alltför stora delar av världen
            är under attack från konservativa, högerextrema och/eller religiösa
            grupper. Men vi ser också möjligheterna för Sverige att utforma
            en samlad utrikespolitik där vårt land tar täten i det internationella
            arbetet för allas rätt till sin kropp och sexualitet.
          </p>
          <head xml:id="i-7ejYSTRgTezaASr3NQZ6bD" type="h1">
            4 Läget i världen
          </head>
          <p xml:id="i-2ALyFL8Ja4BrM5dzrCsFhw">
            Trots att rätten att bestämma över sin kropp och uttrycka sin
            sexualitet på sina egna villkor är grundläggande mänskliga rättigheter,
            inskränks dessa rättigheter i alltför stora delar av världen.
            120 miljoner kvinnor i världen saknar möjlighet att använda preventivmedel
            eller annan familjeplanering. WHO beräknar att 400 kvinnor och
            flickor dör varje dag i samband med osäkra aborter och enligt
            FN dör 536 000 kvinnor per år i samband med barnafödande. I 85
            länder riskerar hbt-personer att fängslas på grund av sin sexualitet
            eller könsidentitet och i nio länder riskerar hbt-personer dödsstraff.
          </p>
          <p xml:id="i-HBY7anwuE88x226hVMouAw">
            I många länder ser vi hur konservativa, högerextrema och/eller
            religiösa grupper aktivt arbetar för att förbjuda abort, begränsa
            tillgången till korrekt sexualupplysning och inskränka hbt-personers
            rättigheter, i alltför många länder har detta arbete krönts med
            framgång under de senaste åren. 1993 avskaffade Polen den fria
            aborträtten och i dagsläget är abort endast tillåtet vid fara
            för moderns liv, om fostret är svårt skadat, bär på en allvarlig
            sjukdom eller om kvinnan blivit gravid vid en våldtäkt. Enligt
            Federationen för kvinnor och familjeplanering genomförs mellan
            80 000 och 200 000 illegala aborter per år i Polen. Den 13 september
            2007 beslutade det nicaraguanska parlamentet att föra in landets
            totala abortförbud, som man infört året innan, i brottsbalken.
            Kvinnor som utför abort riskerar nu upp till två års fängelse.
            Endast fem av parlamentets 92 ledamöter röstade emot förslaget.
            Den 14 juli 2009 godkände det litauiska parlamentet lagen om skydd
            av minderåriga mot skadliga effekter av offentlig information
            som i praktiken innebär att det blir olagligt att informera om
            hbt och hbt-personers situation i skolor och i andra offentliga
            sammanhang där barn kan ta del av informationen. Det är uppenbart
            att de sexualkonservativa krafterna mobiliserar, utvecklar sitt
            internationella samarbete och inspireras av varandras framgångar.
          </p>
          <p xml:id="i-4uFuVywQN1HQBexNjWK9GR">
            Samtidigt ser vi hur kvinnor och hbt-personer organiserar sig
            och kräver sina rättigheter, många gånger med stort mod och inte
            sällan med stor risk. Denna kamp har i flera länder resulterat
            i framgångar. Den 27 augusti 2009 röstade Uruguays parlament för
            att landet ska tillåta adoption för samkönade par. 2007 tillät
            Portugal abort upp till tionde veckan efter en folkomröstning
            där drygt 60 procent stött en förändring av landets lagstiftning.
            Den 2 juli 2009 beslutade Indiens högsta domstol att avskaffa
            paragraf 377 som inneburit att sex mellan personer av samma kön
            kunnat bestraffas med upp till tio års fängelse.
          </p>
          <p xml:id="i-PHF9bzsVqnvuLVfVwbyNq6">
            Vi lever i en tid av hårdnande politiska motsättningar om rätten
            att bestämma över sin kropp och uttrycka sin sexualitet på sina
            egna villkor. Behovet av röster som höjs, av länder som agerar,
            är därför stort. Samtidigt är möjligheterna att påverka utvecklingen
            stora för dem som har modet och viljan att stå upp för dessa grundläggande
            rättigheter.
          </p>
          <head xml:id="i-WgMjXdKTT87BXrwz4nQAND" type="h1">
            5 En samlad utrikespolitik för allas rätt att bestämma över sin
            kropp och sexualitet
          </head>
          <p xml:id="i-Djrszb3Fbm3xV8VtjeeaXG">
            Rätten att bestämma över sin kropp och uttrycka sin sexualitet
            på sina egna villkor är central i arbetet för jämställdhet och
            sexuellt likaberättigande, men dessa rättigheter är också grundläggande
            mänskliga rättigheter, avgörande delar i varje strategi för utveckling
            och demokrati som avser att vara framgångsrik. Dessa frågor kan
            därför inte förminskas till att bli endast frågor om bistånd,
            de behöver genomsyra den samlade utrikespolitikens alla delar
            och inkluderas i allt arbete för utveckling, konflikthantering,
            handel, demokrati, mänskliga rättigheter. Situationen i Sierra
            Leone, Afghanistan och Demokratiska republiken Kongo visar t.ex.
            tydligt på sambandet mellan väpnande konflikter och ökad mödradödlighet.
            Sverige har i dag handelsavtal, som EU-medlem, med en rad stater
            som förföljer hbt-personer, och den höga mödradödligheten försvårar
            ekonomisk utveckling i många av världens fattigaste länder.
          </p>
          <p xml:id="i-5szi38HidwNLCCVBkfPQma">
            Därför anser Vänsterpartiet att frågor om sexuell och reproduktiv
            hälsa och rättigheter (SRHR) ska inkluderas i den samlade utrikespolitikens
            alla delar; en bra grund är den nuvarande SRHR-policyn. Utifrån
            SRHR-policyn bör en handlingsplan tas fram för hur frågor om sexuell
            och reproduktiv hälsa och rättigheter ska inkluderas i den samlade
            utrikespolitikens alla delar och i alla strategier rörande utveckling,
            konflikthantering, handel, demokrati och mänskliga rättigheter.
            Detta bör riksdagen som sin mening ge regeringen till känna.
          </p>
          <p xml:id="i-SWLmQd7rX1iqd9R7peu5Mu">
            För att kunna inkludera arbetet för allas rätt att bestämma över
            sin kropp och uttrycka sin sexualitet på sina egna villkor räcker
            det inte med vilja, det krävs kunskap, resurser och erfarenhet,
            men idag ser vi tyvärr att den kompetensen många gånger saknas
            på dessa områden. Arbetet med att höja hbt-kompetensen inom Sida
            har gått oacceptabelt sakta, och EU:s generaldirektorat för handelsfrågor
            samt Utrikesdepartementets enheter för internationell handelspolitik
            saknar i stort resurser för att överhuvudtaget lyfta dessa frågor
            inom handelspolitiken.
          </p>
          <p xml:id="i-UgMHAbdBqvcVTtMh5q4WjM">
            Vänsterpartiet anser att det är avgörande att kunskapen höjs
            på dessa områden inom utrikesförvaltningen och anser att regeringen
            ska återkomma till riksdagen med en handlingsplan för hur man
            ska förstärka kompetensen rörande SRHR (inklusive hbt) inom Utrikesdepartementet.
            Detta bör riksdagen som sin mening ge regeringen till känna.
          </p>
          <head xml:id="i-LJLYCtEuM2Pd5oWy7Y7iCd" type="h1">
            6 Arbetet inom FN
          </head>
          <p xml:id="i-VyKDeXbh59aqnaGppxFpca">
            FN är och kommer att vara den centrala internationella arenan
            i arbetet för allas rätt att bestämma över sin kropp och uttrycka
            sin sexualitet på sina egna villkor. Samtidigt ser vi hur de sexualkonservativa
            krafterna även inom FN-systemet mobiliserar. Trycket är hårt mot
            de FN-organ som arbetar med frågor om sexuell och reproduktiv
            hälsa och rättigheter, och när den första deklaration mot diskriminering
            av hbt-personer antogs den 18 december 2008 valde 57 stater att
            ställa sig bakom en alternativ text som slog fast att hbt-rättigheter
            hotar att underminera det internationella ramverket för mänskliga
            rättigheter genom att försöka normalisera pedofili.
          </p>
          <p xml:id="i-SJZo6Seo5zwrc32y2dA8dB">
            Det finns de som säger att SRHR- och hbt-frågor är för kontroversiella
            för att man i dagsläget ska vinna framgång inom dessa områden
            i FN. Men om respekten för dessa grundläggande mänskliga rättigheter
            ska kunna stärkas måste de som försvarar diskriminering och förvägrar
            kvinnors rätt till sina egna kroppar konfronteras i öppna samtal.
            Deklarationen om hbt-frågor visar dessutom att det är möjligt
            att ta radikala steg inom FN även på detta område.
          </p>
          <p xml:id="i-MD2MWMjx8EFjBfzAU25YXG">
            Nästa viktiga steg för att förverkliga principen om alla människors
            lika värde är att det internationella samfundet inför en internationell
            konvention om avskaffande av all diskriminering på grund av sexuell
            läggning eller könsidentitet. En sådan konvention skulle medverka
            till att placera frågan om hbt-personers mänskliga rättigheter
            på den internationella dagordningen och således vara ett stöd
            i de länder där det finns en politisk ambition att motverka förtrycket
            av homosexuella, bisexuella och transpersoner. En konvention skulle
            även innebära ett stöd till ofta hårt ansatta krafter som verkar
            för sexuellt likaberättigande. Därför anser Vänsterpartiet att
            Sverige i FN bör verka för en konvention om avskaffande av all
            diskriminering på grund av sexuell läggning eller könsidentitet.
            Detta bör riksdagen som sin mening ge regeringen till känna.
          </p>
          <p xml:id="i-uFqqpaLh2pDeemAPSJCNs">
            Vid FN:s 60:e generalförsamling 2006 tillsattes ett råd för de
            mänskliga rättigheterna, som ersätter den tidigare kommissionen
            för mänskliga rättigheter. Sverige var ett av de länder som aktivt
            drev frågan om ett nytt råd. FN:s råd för de mänskliga rättigheterna
            ska bl.a. främja den universella respekten för de mänskliga rättigheterna,
            behandla situationer där de mänskliga rättigheterna kränks och
            främja utbildning om de mänskliga rättigheterna.
          </p>
          <p xml:id="i-v41sBLsVAAEAWqmXeFduV">
            De internationella förpliktelser som ligger till grund för det
            nationella arbetet med mänskliga rättigheter spänner över flera
            områden. Här återfinns medborgerliga och politiska rättigheter
            men även ekonomiska, sociala och kulturella. Det ligger ett oerhört
            stort värde i att alla människors mest väsentliga behov tillgodoses
            i form av rättigheter. Åtnjutandet av samtliga fri- och rättigheter
            som garanteras ska ske på ickediskriminerande sätt. Av principen
            om icke-diskriminering framgår att alla är lika inför lagen. Enligt
            artikel 1 i FN:s förklaring om de mänskliga rättigheterna från
            1948 stadgas att alla är födda fria och lika vad gäller värdighet
            och rättigheter. Av artikel 2 framgår att rättigheterna tillkommer
            envar.
          </p>
          <p xml:id="i-2MdDRvFNGCs9uNWMstvMqz">
            Vänsterpartiet anser att FN:s råd för mänskliga rättigheter även
            ska främja rätten att få bestämma över sin egen kropp och uttrycka
            sin sexuella läggning och sin könsidentitet, behandla fall där
            de mänskliga rättigheterna kränks på dessa områden och främja
            utbildning och kapacitetsbygge. Därför anser vi att Sverige i
            FN-sammanhang bör verka för att mandatet för FN:s råd för mänskliga
            rättigheter även ska inkludera sexuell och reproduktiv hälsa och
            rättigheter såväl som rätten att uttrycka sin sexualitet och könsidentitet.
            Detta bör riksdagen som sin mening ge regeringen till känna.
          </p>
          <p xml:id="i-QLU192NQeD546SJt1D35nE">
            En milstolpe i arbetet för sexuell och reproduktiv hälsa och
            rättigheter var FN:s konferens om befolkning och utveckling i
            Kairo 1994 (ICPD International Conference on Population and Developement
            in Cairo). Handlingsplanen, som 179 länder enades om, innebar
            ett viktigt steg bort från synen att det som tidigare alltid kallats
            befolkningsfrågor handlade om att regeringar skulle bestämma en
            befolkningspolitik och mot ett synsätt där individers rätt att
            bestämma över sin kropp, sin sexualitet och sitt barnafödande
            sattes i centrum. Handlingsplanen från Kairo är fortfarande ett
            avgörande verktyg och bör utgöra en grundsten i Sveriges arbete
            med SRHR-frågor. Målen i det undertecknade dokumentet Programme
            of Action behöver ges ökad uppmärksamhet i biståndsarbetet, och
            kan tillsammans med bl.a. millenniemålen och de afrikanska staternas
            Maputo Plan of Action ligga till grund för nationella handlingsplaner
            för SRHR. Sverige ska verka för att alla mottagare av bilateralt
            bistånd utvecklar nationella handlingsprogram för arbetet med
            SRHR. Detta bör riksdagen som sin mening ge regeringen till känna.
          </p>
          <p xml:id="i-SA9KreMUnp7hix9mch1fNn">
            Ett annat centralt verktyg i arbetet för ökad respekt för SRHR-frågorna
            är millenniemål fem som slår fast att mödradödligheten ska minskas
            med tre fjärdedelar till 2015. Detta är inte en målsättning, det
            är ett löfte som världens länder, inklusive Sverige, gett jordens
            befolkning. I dag beräknar FN att 536 000 kvinnor och flickor
            dör varje år till följd av komplikationer i samband med graviditet
            och förlossning. 99 procent av dessa dödsfall sker i syd. Tyvärr
            har framgångarna i arbetet med millenniemål fem varit ytterst
            begränsade, mer begränsade än kanske på något annat område som
            millenniemålen täcker. 1990 uppgick mödradödligheten till 480
            dödsfall per 100 000 förlossningar, i dag är siffran 450. Det
            är uppenbart att biståndsgivarna och de internationella organisationerna
            inte på långa vägar prioriterat arbetet med millenniemål fem i
            tillräcklig utsträckning. Den borgerliga regeringen valde 2009
            att utöka stödet till millenniemål fem med 100 miljoner kronor;
            det var en välkommen satsning. Vänsterpartiet anser att Sverige
            inom ramen för EU och FN måste arbeta för ökade resurser och prioritering
            av arbetet med att minska mödradödligheten och uppnå millenniemål
            fem. Detta bör riksdagen som sin mening ge regeringen till känna.
          </p>
          <p xml:id="i-QCB7DddqWb35y9EBX1mJzt">
            FN:s befolkningsfond (UNFPA) spelar en central roll i arbetet
            med sexuell och reproduktiv hälsa och rättigheter och för att
            millenniemål fem ska uppfyllas. Fonden har därför blivit till
            måltavla för de sexualkonservativa krafterna, bl.a. valde George
            W Bush vid sitt tillträde som president att dra tillbaka USA:s
            stöd till fonden. Tyvärr har Sveriges stöd till UNFPA varit vacklande
            de senaste åren 2008 valde den borgerliga regeringen att minska
            stödet från 405 till 400 miljoner kronor, inför 2010 planeras
            nya neddragningar av det svenska stödet till UNFPA.
          </p>
          <p xml:id="i-9bpZQ9kKoqRSirwH3kAoaC">
            Även FN:s utvecklingsfond för kvinnor (Unifem) spelar en central
            roll för kvinnors mänskliga rättigheter, politiska deltagande
            och för att främja jämlikhet genom att ställa upp med expertis.
            Men även till denna fond har det svenska stödet varit vacklande
            2008 valde regeringen att dra ned anslaget för Unifem, från 26
            till 22 miljoner kronor, vilket är mycket olyckligt. Biståndsministern
            har dessutom aviserat att stödet till Unifem ska omprövas. I september
            2009 beslutade FN:s generalförsamling att slå ihop Unifem med
            tre andra FN-organ som idag arbetar med jämställdhetsfrågor. Det
            skapar förutsättningar för en större tyngd för jämställdhetsfrågorna
            inom FN-systemet.
          </p>
          <p xml:id="i-8TQn5mRWBCSs8bc3NMe5fV">
            För Vänsterpartiet är UNFPA och Unifem avgörande aktörer i arbetet
            för rätten att bestämma över sin egen kropp och uttrycka sin egen
            sexualitet. Vi har därför motsatt oss neddragningen till dessa
            FN-fonder och kommer även framöver att verka för att det svenska
            stödet till de FN-organ som arbetar med SRHR, hbt och jämställdhet
            garanteras.
          </p>
          <head xml:id="i-9LjLSU9GcsLhnLgF7gcNkk" type="h1">
            7 Arbetet inom EU och Europarådet
          </head>
          <p xml:id="i-XivjgaiSqeRVzeLQURHjNq">
            Även i vårt eget närområde inskränks rätten att bestämma över
            sin egen kropp och uttrycka sin egen sexualitet. Europeiska unionen,
            Europarådet och dess medlemsstater har på flera områden blivit
            en tydlig arena där konservativa och religiösa krafter försöker
            flytta fram sina positioner, i flera fall med framgång. Länder
            som Malta, Irland och Polen har lyckats blockera EU:s arbete med
            SRHR- och hbt-frågor vid flera tillfällen och i en rad medlemsstater
            har lagstiftning införts som inneburit ett tydligt bakslag på
            dessa områden.
          </p>
          <p xml:id="i-PtAwJKGUoFicLy2x8LRUzT">
            Europarådets konvention om de mänskliga rättigheterna och artikel
            13 i EG-fördraget förbjuder uttryckligen diskriminering på grund
            av sexuell läggning. Trots det saknar samkönade par alla möjligheter
            till rätten att ingå partnerskap/äktenskap i länder som Italien,
            Österrike, Rumänien och Grekland.
          </p>
          <p xml:id="i-6emjyjqnjV6aoJsanGDKyB">
            Europarådets parlamentariska församling antog den 16 april 2008
            en resolution som uppmanar Europarådets samtliga 47 medlemsländer
            att garantera kvinnor rätten till laglig och säker abort och understryker
            vikten av tillgång till preventivmedel och sexualupplysning. Trots
            det ser vi i dag i flera av Europarådets 47 medlemsländer att
            rätten till laglig och säker abort helt eller delvis begränsats,
            vilket resulterat i att kanske så många som 800 000 illegala aborter
            utförs årligen i Europa.
          </p>
          <p xml:id="i-5FeoqwrnS9h9HVV9wNsmBq">
            Risken är att antalet illegala och osäkra aborter kommer öka.
            Vi ser att trycket är hårt i Litauen, i Slovakien och i Kosovo
            att inskränka aborträtten. Men även i länder där abort är formellt
            tillåten ser vi att det i realiteten finns tydliga inskränkningar
            och hinder för kvinnor. I Italien, ett land som legaliserade abort
            redan 1978, vägrar i dag 69 procent av läkarna att genomföra en
            abort med hänvisning till s.k. moraliska skäl.
          </p>
          <p xml:id="i-PEmXL2P1UdmvT6YajdBCyB">
            Det har blivit uppenbart att EU inte varit berett att använda
            de maktmedel man har för att upprätthålla respekten för sina egna
            regelverk. Under de senaste åren har vi kunnat se hur regeringarna
            i Lettland och Polen öppet motarbetat hbt-personers rättigheter
            och bl.a. motsatt sig eller försvårat genomförande av Pridefiranden.
            Litauen har genom lagen om skydd för minderåriga mot den skadliga
            effekten av offentlig info, som antogs den 14 juli 2008 och som
            tydligt inskränker yttrandefriheten när det kommer till bl.a.
            hbt-frågor, brutit mot Europakonventionen om de mänskliga rättigheterna,
            EG-fördraget och Köpenhamnskriterierna för medlemskap i EU utan
            att det fått några konsekvenser.
          </p>
          <p xml:id="i-SWpBypvPmPexhWPXuJsqdd">
            Under de senaste åren har det blivit tydligt att ett EU-medlemskap
            inte är en garant för att hbt-personer ska undgå diskriminering
            eller att sexuella och reproduktiva rättigheter ska respekteras.
            I ett flertal länder finns en omfattande diskriminering i lagstiftningen.
            Sverige bör se över möjligheterna för ytterligare åtgärder mot
            de medlemsländer som inte efterlever de mänskliga rättigheterna
            avseende sexuell läggning och könsidentitet. Detta bör riksdagen
            som sin mening ge regeringen till känna.
          </p>
          <p xml:id="i-NxMxGgtVjyoCU8k6GGxYu5">
            I dag har flera länder som har en historia av omfattande diskriminering
            och förföljelse av hbt-personer ansökt om medlemskap i EU. Erfarenheterna
            från Polen och Lettland visar att det inte räcker att ansökarländerna
            formellt uppfyller de lagmässiga kraven i Köpenhamnskriterierna,
            ansökarländer behöver även uppvisa ett engagemang för att arbeta
            mot diskriminering på grund av sexuell läggning och könsidentitet.
            Köpenhamnskriterierna behöver därför skärpas avseende hbt-personers
            rättigheter. Detta bör riksdagen som sin mening ge regeringen
            till känna.
          </p>
          <p xml:id="i-PBRpahATjLaybWa1dPmizp">
            Vänsterpartiet anser inte att EU ska utforma gemensamma regelverk
            för aborträtt, lagstiftning på detta område sker bäst på nationell
            nivå. Samtidigt behöver EU slå fast att rätten till laglig och
            säker abort är att betrakta som en grundläggande mänsklig rättighet,
            på samma sätt som yttrande- och mötesfrihet, strejkrätt etc. Om
            EU med trovärdighet ska driva frågor om mänskliga rättigheter
            kan enskilda medlemsstater inte tillåtas få inskränka och kränka
            dem. Tyvärr har unionen gått i den motsatta riktningen genom att
            man gett Irland garantier för sitt förbud mot aborter inför landets
            folkomröstning om Lissabonfördraget. Vänsterpartiet har motsatt
            sig att Irland skulle få undantag på detta område.
          </p>
          <p xml:id="i-NaSme1bD7MCUHBHx1B6aCe">
            Sverige bör därför inom ramen för EU verka för att rätten till
            laglig och säker abort ska räknas som en grundläggande mänsklig
            rättighet som medlemsstaterna ska respektera. Detta bör riksdagen
            som sin mening ge regeringen till känna.
          </p>
          <head xml:id="i-CbRYBRWibLYJYYV1zMnNii" type="h1">
            8 Utvecklingssamarbete
          </head>
          <p xml:id="i-Ck22FFL1gEh4BXDXYSnvDy">
            Vänsterpartiet anser att ett av de viktigaste verktygen för att
            stötta den kamp som förs för rätten att bestämma över sin egen
            kropp och uttrycka sin egen sexualitet runt om i världen är vårt
            utvecklingssamarbete. I många av de länder som Sverige bedriver
            utvecklingssamarbete med är aborträtten starkt eller helt begränsad
            och hbt-personer riskerar fängelsestraff.
          </p>
          <p xml:id="i-E5WMETGRz2WvDmSfVNJntc">
            Behovet är stort av givarländer som är beredda att stötta organisationer
            som arbetar för sexuell och reproduktiv hälsa och rättigheter
            i syd; alltför många givare saknar viljan eller modet att engagera
            sig i dessa kontroversiella frågor. Samtidigt ser vi hur de krafter
            som motverkar aborträtt och hbt-frågor är aktiva i många utvecklingsländer,
            t.ex. driver katolska kyrkan över 300 000 vård- och omsorgsinrättningar
            i syd.
          </p>
          <p xml:id="i-HCAw9LnPyc9GP5G9YEUAxV">
            Vänsterpartiet menar att Sverige aktivt måste arbeta för att
            sekulära, icke villkorade biståndsinsatser minskar beroendet av
            religiösa krafter, vi vill att Sverige ska vara en stark och konsekvent
            allierad till de modiga män och kvinnor som runt om i världen
            slåss för rätten att bestämma över sin egen kropp och uttrycka
            sin egen sexualitet. Sexuell och reproduktiv hälsa och rättigheter
            och hbt-frågor måste vara en av topprioriteterna i vårt utvecklingssamarbete.
            Vänsterpartiet anser att minst 10 procent av biståndsbudgeten
            ska öronmärkas för sexuell och reproduktiv hälsa och rättigheter.
            Detta bör riksdagen som sin mening ge regeringen till känna.
          </p>
          <p xml:id="i-5aNLfuAxUuMoaWDsBGtXGo">
            Centralt i arbetet med SRHR-frågor är tillgången till material
            som rör SRHR. I många länder råder i dag stor brist på exempelvis
            kondomer, p-piller, spiraler och andra preventivmedel, samt på
            materiel som behövs vid förlossningar, mödravård och säkra aborter,
            samt hivtester. Samtidigt tyder mycket på att efterfrågan på t.ex.
            preventivmedel kommer öka under de kommande åren. Det föreligger
            därför en stor risk att denna brist kommer att leda till fler
            oönskade graviditeter, osäkra aborter, ökad mödradödlighet. Denna
            brist är också ett allvarligt hot för det hiv-preventiva arbetet.
            I de analyser och strategier som ligger till grund för Sveriges
            internationella utvecklingssamarbete bör därför kvinnors och mäns
            tillgång till sexuell och reproduktiv hälsoservice, inklusive
            tillgång till preventivmedel, kondomer och annan materiel som
            används vid förlossningar och utförandet av säkra aborter lyftas
            fram. Detta bör riksdagen som sin mening ge regeringen till känna.
          </p>
          <p xml:id="i-WvXsnWuxADKqWNenW914jn">
            Även när det kommer till hbt-frågor finns det ett stort utrymme
            för att utöka utvecklingssamarbetet. 2006 drevs endast 18 svenska
            biståndsprojekt med inriktning på hbt till en kostnad av 3,9 miljoner
            kronor, motsvarande 0,014 procent av budgeten för det svenska
            utvecklingssamarbetet. I 2006 års regleringsbrev uppdrog regeringen
            åt Sida att utarbeta en handlingsplan för hur Sverige ska bidra
            till bättre livsvillkor för hbt-personer i samarbetsländerna.
            I handlingsplanen för 2007 till 2009 redovisas 11 aktiviteter
            som ska skapa förutsättningar för att Sverige aktivt ska delta
            i utvecklingssamarbetets genomförande, i analyser och i olika
            former av dialog bidra till förbättrade livsvillkor för hbt-personer.
          </p>
          <p xml:id="i-CQyefPT7YwyaWBEoJZQAjS">
            Att handlingsplanen kom till stånd var en framgång, men samtidigt
            innehåller handlingsplanen tydliga brister och ambitionsnivån
            är alltför låg. Trots det har inte ens dessa låga ambitionsnivåer
            uppnåtts på alla punkter. I slutet av 2009 ska handlingsplanen
            utvärderas, en utvärdering som ska ligga till grund för Sidas
            fortsatta arbete med integrering av hbt-frågor i utvecklingssamarbetet
            enligt handlingsplanen. Vänsterpartiet anser att det är avgörande
            att en utvärdering av Sidas nuvarande handlingsplan för hbt-frågor
            kommer till stånd under 2009 och att en ny handlingsplan utarbetas.
            Detta bör riksdagen som sin mening ge regeringen till känna.
          </p>
          <head xml:id="i-GzPR7qnd9w3gHfqcBZn69G" type="h1">
            9 Frivilligorganisationernas roll i och utanför Sverige
          </head>
          <p xml:id="i-LGDdb6rL7Jd7LiwhPd6QhV">
            Över hela jorden finns det människor som organiserar sig tillsammans
            för sin rätt att bestämma över sin kropp och uttrycka sin sexualitet
            på sina egna villkor. I vissa länder är dessa organisationer väletablerade,
            i andra bygger modiga aktivister sina organisationer och nätverk
            från grunden. I dessa organisationer, oavsett om de verkar i Sverige,
            Nicaragua eller Uganda, finns en enorm kunskap och erfarenhet.
            Ett framgångsrikt arbete med sexuell och reproduktiv hälsa och
            rättigheter förutsätter att man tar tillvara och bygger på denna
            kunskap och erfarenhet. En central organisation är International
            Planned Parenthood International (IPPF) som är ett globalt nätverk
            med medlemsorganisationer som arbetar i 150 länder med SRHR. Tyvärr
            har den borgerliga regeringen minskat stödet till IPPF under 2009.
            Vänsterpartiet anser att Sverige måste garantera ett långsiktigt
            och utökat stöd till IPPF. Detta bör riksdagen som sin mening
            ge regeringen till känna.
          </p>
          <p xml:id="i-3mUvf1S36ERq45nnFQBGE4">
            Även om rätten att bestämma över sin kropp och uttrycka sin sexualitet
            på sina egna villkor är universell kommer arbetet för att uppfylla
            dessa rättigheter se olika ut beroende på var i världen detta
            arbete bedrivs. Kvinnorörelsen i Indien eller hbt-organisationer
            i Uganda kan säkert inspireras från framgångarna i Sverige, men
            kan inte kopiera det arbete som bedrivits i vårt land. Varje framgångsrik
            strategi för att stötta arbetet för allas rätt till sin egen kropp
            och sexualitet i världen kommer att behöva bygga på och ägas av
            varje lands egna organisationer och medborgare.
          </p>
        </div>
        <div type="motSignatures">
          <list>
            <item xml:id="i-SMsewjJXvrwtKSVr7277aX" who="i-HpwkrkkrFd1MRPixHrr8q1">
              Lars Ohly (v)
            </item>
            <item xml:id="i-5or1AHvFSpYShbJxq63AX7" who="i-JxxHuvwXWsJTZYTnBZLHj">
              Marianne Berg (v)
            </item>
            <item xml:id="i-Rrs22e7ZHByCr9L2kdHNoj" who="i-CNBy5dFgNNyEozHVpAj93c">
              Jacob Johnson (v)
            </item>
            <item xml:id="i-DG3ARw4AFrqHoN4d4Hu79y" who="i-WTCYyz27itjvuvffL1vZLi">
              Elina Linna (v)
            </item>
            <item xml:id="i-EEoN9F2MjWaADPGo5r3UAV" who="i-6MWLY5JdykMGLLUo96skfp">
              Lena Olsson (v)
            </item>
            <item xml:id="i-5dRzGEf61tyseXgNhd7SH1" who="i-2aZQBvMx8o6ihusfvExbt8">
              Alice Åström (v)
            </item>
            <item xml:id="i-EfyHmpNcWXVeH7eYTadKuf" who="i-K3yJ7rruozYUK99nj91ffc">
              Hans Linde (v)
            </item>
          </list>
        </div>
      </div>
    </body>
  </text>
</TEI>
