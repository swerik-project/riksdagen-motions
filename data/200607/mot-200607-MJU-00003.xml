<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-200607-MJU-00003">
  <teiHeader>
    <fileDesc>
      <titleStmt>
        <title>Ersättning vid smittsamma djursjukdomar, m.m.</title>
        <author corresp="i-UFTZBKNRWWLXUXAtcCcVfH i-WG11xmCpAW9nyyXv1sJFAK">av Tina Ehn och Helena Leander (mp)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Ersättning vid smittsamma djursjukdomar, m.m.</title>
          <idno type="rdwebb">GU02MJ3</idno>
          <rs type="number">MJ3</rs>
          <orgName type="comitteeAbbreviation">MJU</orgName>
          <ref type="dokument_url_text">http://data.riksdagen.se/dokument/GU02MJ3/text</ref>
          <ref type="dokument_url_html">http://data.riksdagen.se/dokument/GU02MJ3</ref>
          <ref type="dokumentstatus_url_xml">http://data.riksdagen.se/dokumentstatus/GU02MJ3</ref>
          <ref type="doc">http://data.riksdagen.se/fil/2A3B51BB-047E-4A9A-B4E4-7A023EC267DF</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-UFTZBKNRWWLXUXAtcCcVfH</idno>
            <name>Tina Ehn</name>
            <state type="partyAffiliation" ref="Q213451">
              <desc>MP</desc>
            </state>
          </person>
          <person gender="woman">
            <idno>i-WG11xmCpAW9nyyXv1sJFAK</idno>
            <name>Helena Leander</name>
            <state type="partyAffiliation" ref="Q213451">
              <desc>MP</desc>
            </state>
          </person>
        </listPerson>
      </particDesc>
      <correspDesc>
        <correspAction type="basedOn" xml:id="i-Xv16xC3To1rJoyMiuRfGAi"/>
        <correspContext corresp="i-Xv16xC3To1rJoyMiuRfGAi">
          <ref>Proposition 2006/07:77</ref>
        </correspContext>
        <correspAction xml:id="i-C5GiHevpdtjnATAh3XDxd6" type="signed"/>
        <correspContext corresp="i-C5GiHevpdtjnATAh3XDxd6">
          <note type="signatory" corresp="i-UFTZBKNRWWLXUXAtcCcVfH"/>
          <note type="signatory" corresp="i-WG11xmCpAW9nyyXv1sJFAK"/>
        </correspContext>
        <correspAction type="referral" xml:id="i-ESPECoaVVaYZecVx1KDdaM">
          <date when="2007-04-13"/>
        </correspAction>
        <correspAction type="dismissal" xml:id="i-MHVrZvXRP6UPyrw3hPd6g4">
          <date when="2007-04-12"/>
        </correspAction>
        <correspAction type="dismissal" xml:id="i-FtoP8qpcJJs2JHy1ftAryC">
          <date when="2007-04-12"/>
        </correspAction>
        <correspAction type="transfer" xml:id="i-DuwRZBcBukUDLP2xXybptm">
          <date when="2007-04-11"/>
        </correspAction>
        <correspAction type="submission" xml:id="i-FgWmzJXNcqtP97CQAQxjAw">
          <date when="2007-04-11"/>
        </correspAction>
        <correspAction type="assigned" xml:id="i-GaD6L2y7CfEJhBRQH5eMwP"/>
        <correspContext corresp="i-GaD6L2y7CfEJhBRQH5eMwP">
          <ref type="assignedTo">Miljö- och jordbruksutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#följd"/>
      </textClass>
    </profileDesc>
  </teiHeader>
  <text>
    <body>
      <div type="motHeader"/>
      <div type="motBody">
        <div type="motProposal" subtype="förslag">
          <head xml:id="i-MgE32CCAEJMjTy1Z3cJifF">
            Förslag till riksdagsbeslut
          </head>
          <p xml:id="i-P6NVM2r7uwbw1gQeWbNyr2">
            Riksdagen tillkännager för regeringen som sin mening vad i motionen
            anförs om att framtida beslut om förändring av myndighetsstrukturen
            bör föregås av en mer nog­grann, utförlig och allsidig beredningsprocess
            än vad som varit fallet vid avvecklingen av Djurskyddsmyndigheten.
          </p>
        </div>
        <div type="motContent">
          <head type="h1" xml:id="i-Hj9ecWXBAHGuNZZBnHyBzN">
            Ersättning vid smittsamma djursjukdomar, m.m.
          </head>
          <head type="h1" xml:id="i-GWuthM6JD8ConCidig5qzh">
            Undermålig beredning av överföringen av Djurskyddsmyndighetens
            uppgifter
          </head>
          <p xml:id="i-7T7GxNvMT6V927NvWc7pB2">
            Regeringens hantering av nedläggningen av Djurskyddsmyndigheten
            är en skandal. Inte bara i sak, utan också vad gäller form. Hanteringen
            tycks ha utgått ifrån devisen besluta först, ta reda på fakta
            sedan.
          </p>
          <p xml:id="i-PYEv9p7mMnRp5AKbLVCtTy">
            Till skillnad från beslutet att inrätta Djurskyddsmyndigheten
            föregicks inte beslutet att lägga ned myndigheten ifrån någon
            utredning. Utrett har man gjort i efterhand, med ytterst pressat
            tidsschema och resultat därefter.
          </p>
          <p xml:id="i-2idVSE32BzJnz1j5g99auz">
            Propositionen hänvisar till en analys av bl.a. formen för en
            överflyttning av Djurskyddsmyndighetens verksamhet till Jordbruksverket,
            annan statlig myndighet eller annan huvudman. Den analysen togs
            fram på enbart tre veckor. Den har utsatts för häftig kritik.
            Varken rapportens innehåll, kritiken mot den eller hur regeringen
            bedömer de frågor som väckts i kommentarerna till rapporten refereras
            i propositionen.
          </p>
          <p xml:id="i-LyyAHnPvDysBk9TdNumyfb">
            Detta kan kontrasteras mot den process som föregick inrättandet
            av Djurskyddsmyndigheten. Djurskyddsmyndigheten bildades eftersom
            Jordbruksverket inte klarade av att sköta djurskyddsfrågorna.
            En del av förklaringarna framfördes redan 1989 i en debattartikel
            i Svenska Dagbladet av dåvarande generaldirektören för Jordbruksverkets
            föregångare. Allan Johansson förklarade att de starka produktionsintressena
            på den egna myndigheten riskerade att göra den då nya djurskyddslagen
            till en papperstiger.
          </p>
          <p xml:id="i-HDG3kx1tVop1LxQw4JXHq4">
            Allan Johanssons farhågor kom att delvis besannas. I en utredning
            av Jordbruksverkets tidigare generaldirektör Svante Englund framfördes:
            Den nuvarande organisationen, där en och samma myndighet handlägger
            frågor som rör djurskydd och jordbrukets produktivitet, kan misstänkliggöras
            för bristande objektivitet. (SOU 2000:108.) Mellan utredningens
            förslag att inrätta en ny myndighet för att lösa problemen och
            beslutet att faktiskt inrätta en sådan gick mer än två år.
          </p>
          <p xml:id="i-DHCeAQgH3xWakGD5VqUDq7">
            Kort innan Djurskyddsmyndigheten kom i gång riktade en rapport
            från Riksrevisionen skarp kritik mot Jordbruksverkets sätt att
            fungera som central tillsyns­myndighet. Rapporten konstaterade
            att det fanns stora brister i djurskyddstillsynen. Bl.a. hade
            det tagit tolv år för Jordbruksverket att få ut en tillsynsvägledning
            i form av allmänna råd. Jordbruksverket kritiserades också för
            bristande kompetens och tillgänglighet.
          </p>
          <p xml:id="i-L6ipr5jXhTXrDsmAAPvTKy">
            Att ha en lag innebär inte automatiskt att den följs. Det behövs
            tydliga och förankrade föreskrifter, som följs upp av myndigheter.
            En föreskriftsserie kräver också omvårdnad den måste kontinuerligt
            uppdateras utifrån nya forskningsrön, gjorda erfarenheter, m.m.
            Under den tid Jordbruksverket ansvarade för djurskyddslagens uppföljning
            försummades föreskrifterna. När frågorna fördes över till Djurskyddsmyndigheten
            fanns t.ex. föreskrifter vars innehåll inte blivit uppdaterat
            sedan 1980-talet, alltså innan djurskyddslagen kom till.
          </p>
          <p xml:id="i-Mypd8bkmiyH3XeEwV1nd9f">
            I interpellationsdebatt den 18 oktober 2006 anförde jordbruksministern
            att vi under hösten kommer att analysera de anslagsmässiga konsekvenserna,
            och vi kommer innan något slutgiltigt beslut fattas att återkomma
            till riksdagen och redovisa vilka konsekvenser regeringen bedömer
            att den här föreslagna förändringen får i den statliga administrationen.
            Det är oklart när ministern avser att slutgiltigt beslut fattas
            eller om skrivningarna i föreliggande proposition är den redovisning
            han avser, men möjligheten kan inte uteslutas.
          </p>
          <p xml:id="i-SHVyv1ac2uaJLfZCMNTt3s">
            I propositionen föreslås nu att regeringen ges befogenhet att
            bestämma vilken myndighet som skall överta tillsynsarbetet. Regeringen
            hänvisar i propositionen också till ett regeringsbeslut som fattats
            samma dag som beslutet att överlämna propositionen till riksdagen
            om ett uppdrag till Jordbruksverket att vidta de åtgärder som
            behövs för att inordna Djurskyddsmyndighetens verksamhet i Jordbruksverket.
          </p>
          <p xml:id="i-3tyL1PTX8W7FzPxw7QoQre">
            Regeringen är således på god väg att återskapa den tidigare ordning
            som kritiserats till både sin form och sitt resultat av offentliga
            granskningar. Detta utan en seriös utredning om alternativ. Med
            den ordning som är på gång finns en klar risk för att man skapar
            en situation där det ska gå att skaffa sig konkurrensfördelar
            genom att i strid med gällande lagstiftning försumma djurskyddet.
          </p>
          <p xml:id="i-V3nNNPezj1bG7v67cwSH1W">
            Beslut om ändring av myndighetsstrukturen bör föregås av en mer
            noggrann, utförlig och allsidig beredningsprocess än vad som nu
            presenterats av regeringen. Detta bör riksdagen ge regeringen
            till känna.
          </p>
          <head type="h1" xml:id="i-CAzUTzqnUoziaiFCzy6hbC">
            Självständig enhet
          </head>
          <p xml:id="i-6APQHhoemKbN3BWN89FDD8">
            Regeringens beslut att inordna djurskyddsverksamheten i Jordbruksverket
            innehåller vaga skrivningar som lämnar utrymme för tolkningar
            till nackdel för djurskyddet. Detta innebär en påtaglig risk för
            försvagad tillämpning av lagstiftningen. Det är särskilt illavarslande
            mot bakgrund av de tidigare problemen med Jordbruksverkets hantering
            av djurskyddet. De grundläggande orsakerna till de problemen finns
            kvar: motsättningen mellan producentperspektivet och djurskyddsperspektivet.
            Resultatet kan bli att djurskyddet osynliggörs och att lagkraven
            i praktiken inte kommer att uppfyllas.
          </p>
          <p xml:id="i-Q93qxh8UGjcnqx7RyCs9xi">
            I en av djurskyddslagens portalparagrafer stadgas att djur ska
            hållas och skötas i en god djurmiljö och på ett sådant sätt att
            det främjar deras hälsa och ger dem möjlighet att bete sig naturligt.
            Det är också viktigt att föreskrifter m.m. utformas på så tydligt
            sätt att efterlevnaden och tillsynen inte försvåras. För att minimera
            de negativa följderna av förändringen är det viktigt att regeringen
            säkerställer att berörda myndigheter uppmärksammar detta.
          </p>
          <p xml:id="i-JSmoLQpHszKR98QxqiHdDn">
            Oron för eftersatt djurskydd ökas av uppgifter om att regeringen
            avser minska medel till djurskyddet med en tredjedel. Miljöpartiet
            avser återkomma till finansieringsfrågan i samband med våra synpunkter
            på vårbudgetpropositionen, om inte regeringen presenterar en tillfredsställande
            lösning där.
          </p>
          <p xml:id="i-WfXEj6NP7tcmi2uw6Q2sYt">
            Sammantaget riskerar djurskyddslagen att omvandlas till den papperstiger
            som tidigare varnats för. Detta kommer i sin tur att urholka Sveriges
            renommé på djur­skyddsområdet och därmed vårt inflytande inom
            EU. Beslutet att inordna djurskydds­verksamheten i Jordbruksverket
            måste kompenseras av andra åtgärder för att mildra problemen.
          </p>
          <p xml:id="i-7N1smE4quZt9aWMDH7PaN2">
            Särskilt behöver åtgärder vidtas för att säkerställa att de intressekonflikter
            som tidigare plågat djurskyddsarbetet minimeras. Ett sätt är att
            bilda en självständig enhet inom verket med annan lokalisering.
            Som påpekats i riksdagen är det viktigt att möjligheterna ges
            till en så fristående enhet som möjligt.
          </p>
          <p xml:id="i-Y2UKLbLdMPs3EfE45ooLfd">
            Det är vidare viktigt att den kompetens som upparbetats av Djurskyddsmyndigheten
            tas till vara. En omlokalisering till Jönköping, särskilt om så
            görs utan generösa villkor för distansarbete, stöd till arbetspendling
            m.m., riskerar att leda till kompetensförlust. En självständig
            enhet för djurskyddsfrågor som lokaliseras till Skara skulle ge
            bättre möjligheter att ta vara på kompetensen hos Djurskyddsmyndigheten.
            Det skulle också ge möjlighet till synergivinster med SLU i Skara.
          </p>
          <p xml:id="i-EAj3m8mrhm4Z8fn86SqKXu">
            Miljöpartiet anser därför att om djurskyddsverksamheten nu inordnas
            i Jordbruks­verket, finns mycket som talar för att en självständig
            enhet för djurskyddet bör bildas med lokalisering i Skara. Det
            bör ges regeringen till känna att en seriös prövning av detta
            alternativ är önskvärd.
          </p>
          <head type="h1" xml:id="i-LK8rPGeFxk37p2GGTgDfcp">
            Djurförsök
          </head>
          <p xml:id="i-BLbVisD1RPhEn19qVCRqFZ">
            Det är viktigt att fortsätta arbetet med att utveckla alternativ
            till djurförsök. Detta är av vikt både för djurskyddet och för
            forskning, inte minst medicinsk forskning, i Sverige. Vissa uppgifter
            tyder på att regeringen avser att samtidigt påtagligt minska medel
            för detta arbete och föra över ansvaret till Formas. Samtidigt
            föreslås Jordbruksverket överta huvudmannaskapet för de djurförsöksetiska
            nämnderna.
          </p>
          <p xml:id="i-GZz5u7PDrAAKqwY8JVtdbm">
            I båda fallen riskerar arbetet för att minska plågsamma djurförsök
            och utveckla alternativ att osynliggöras och komma bort i institutionernas
            övriga verksamhet. Det är angeläget att regeringen genom medelstilldelning,
            instruktioner, återrapporteringskrav och andra styrmedel ger tydliga
            direktiv så att Sverige i framtiden bedriver ett aktivt och effektivt
            arbete med att minska användningen av djurförsök. Detta bör riksdagen
            ge regeringen till känna.
          </p>
        </div>
        <div type="motSignatures">
          <list>
            <item xml:id="i-4PqMhffT7SgbWTYorFWEAP">
              Tina Ehn (mp)
            </item>
            <item xml:id="i-8YQqGJcNjdv7rPhyo9KyHr">
              Helena Leander (mp)
            </item>
          </list>
        </div>
      </div>
    </body>
  </text>
</TEI>
