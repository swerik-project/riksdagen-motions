<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201718-UU-03950">
  <teiHeader>
    <fileDesc>
      <titleStmt>
        <title>med anledning av prop. 2017/18:60 Avtal om ekonomi och handel (CETA) samt strategiskt partnerskapsavtal mellan EU och dess medlemsstater och Kanada</title>
        <author corresp="i-HG8uLqLT7SnwSx5YRobkVr">av Håkan Svenneling m.fl. (V)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2017/18:3950 av Håkan Svenneling m.fl. (V)</title>
          <idno type="rdwebb">H5023950</idno>
          <rs type="number">3950</rs>
          <orgName type="comitteeAbbreviation">UU</orgName>
          <ref type="dokument_url_text">http://data.riksdagen.se/dokument/H5023950/text</ref>
          <ref type="dokument_url_html">http://data.riksdagen.se/dokument/H5023950</ref>
          <ref type="dokumentstatus_url_xml">http://data.riksdagen.se/dokumentstatus/H5023950</ref>
          <ref type="docx">http://data.riksdagen.se/fil/FD333BBC-3EB5-4FC3-AE96-046E88525056</ref>
          <ref type="pdf">http://data.riksdagen.se/fil/BE058A45-8D4C-48A6-91FC-F2D54D7814EA</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-HG8uLqLT7SnwSx5YRobkVr</idno>
            <name>Håkan Svenneling</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-HNw1w34Sd2tGfFnWtdrzZb</idno>
            <name>Jens Holm</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-7EGhEVdWhirq9oiHvVcrQR</idno>
            <name>Lotta Johnsson Fornarve</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-548HUVvKe8n48M3pQmFeUC</idno>
            <name>Amineh Kakabaveh</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-JZgLiagTc1Uwgw1yzLWrSS</idno>
            <name>Birger Lahti</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-CgLZxiLTqtr669ULBLHcuK</idno>
            <name>Yasmine Posio Nilsson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-LfejaxmUP1kR5ztLJaJTkY</idno>
            <name>Emma Wallrup</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="committeeProcessing"/>
        <correspAction xml:id="i-Ht2pVdBRFfaM54xauhTEZW" type="basedOn"/>
        <correspContext corresp="i-Ht2pVdBRFfaM54xauhTEZW">
          <ref>Proposition 2017/18:60</ref>
        </correspContext>
        <correspAction xml:id="i-FjN1wJMsc8J55LK8CEtoA1" type="signed"/>
        <correspContext corresp="i-FjN1wJMsc8J55LK8CEtoA1">
          <note type="signatory" corresp="i-HG8uLqLT7SnwSx5YRobkVr"/>
          <note type="signatory" corresp="i-HNw1w34Sd2tGfFnWtdrzZb"/>
          <note type="signatory" corresp="i-7EGhEVdWhirq9oiHvVcrQR"/>
          <note type="signatory" corresp="i-548HUVvKe8n48M3pQmFeUC"/>
          <note type="signatory" corresp="i-JZgLiagTc1Uwgw1yzLWrSS"/>
          <note type="signatory" corresp="i-CgLZxiLTqtr669ULBLHcuK"/>
          <note type="signatory" corresp="i-LfejaxmUP1kR5ztLJaJTkY"/>
        </correspContext>
        <correspAction xml:id="i-VU9tGgz6LRnS7dn5GpcfNu" type="submitted">
          <date when="2018-01-18"/>
          <time when="13:46:36"/>
        </correspAction>
        <correspAction xml:id="i-W1CqyP7tNJmSC32FWYMx6f" type="reviewed">
          <date when="2018-01-22"/>
          <time when="13:40:17"/>
        </correspAction>
        <correspAction xml:id="i-GLcrBCXCzpJFbxaa1tpxcN" type="dismissed">
          <date when="2018-01-23"/>
        </correspAction>
        <correspAction xml:id="i-AWunnFdkmjWfUa1JPXTcJZ" type="referred">
          <date when="2018-01-24"/>
        </correspAction>
        <correspAction xml:id="i-VXvJ7NghNQE7TeBiUWyqbh" type="assigned">
          <date when="2018-03-22"/>
          <time when="16:56:44"/>
        </correspAction>
        <correspContext corresp="i-VXvJ7NghNQE7TeBiUWyqbh">
          <ref type="assignedTo">Utrikesutskottet</ref>
        </correspContext>
        <correspAction xml:id="i-P2brXMWxAM7BhFLJDd2MQa" type="behandlas_i"/>
        <correspContext corresp="i-P2brXMWxAM7BhFLJDd2MQa">
          <ref type="uppgift">2017/18:UU19</ref>
          <ref type="ref_dok_id">H501UU19</ref>
          <ref type="ref_dok_typ">bet</ref>
          <ref type="ref_dok_rm">2017/18</ref>
          <ref type="ref_dok_bet">UU19</ref>
          <ref type="ref_dok_titel">Avtal om ekonomi och handel (CETA) samt strategiskt partnerskapsavtal mellan EU och dess medlemsstater och Kanada</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#följd"/>
      </textClass>
    </profileDesc>
  </teiHeader>
  <text>
    <body>
      <div type="motHeader">
        <div type="motTitle">
          Motion till riksdagen 2017/18:3950 av Håkan Svenneling m.fl.
          (V) med anledning av prop. 2017/18:60 Avtal om ekonomi och handel
          (CETA) samt strategiskt partnerskapsavtal mellan EU och dess medlemsstater
          och Kanada
        </div>
      </div>
      <div type="motBody">
        <div type="motProposal" subtype="förslag">
          <head xml:id="i-43seV8mtgcxoTiDj3uT2au">
            1 Förslag till riksdagsbeslut
          </head>
          <list style="ol">
            <item xml:id="i-DtxCkaT6y98prkh4o7MpVV">
              Riksdagen ställer sig bakom det som anförs i motionen om att
              regeringen bör utreda de statsfinansiella konsekvenserna av CETA
              och återkomma till riksdagen samt tillkännager detta för regeringen.
            </item>
            <item xml:id="i-DfrV42jTEn7JdGxHVf5CLT">
              Riksdagen avslår regeringens förslag om att godkänna det övergripande
              avtalet om ekonomi och handel (CETA) mellan Kanada, å ena sidan,
              och Europeiska unionen och dess medlemsstater, å andra sidan.
            </item>
          </list>
        </div>
        <div type="motContent">
          <head xml:id="i-DHwJnnW4p3SXdwzpC9pb4K" type="h1">
            2 Ja till handel, nej till demokratiska inskränkningar
          </head>
          <p xml:id="i-EaDsyp2Uy6Wv2dCwGZZusw">
            I regeringens proposition föreslås att riksdagen godkänner det
            övergripande avtalet om ekonomi och handel (CETA) samt det strategiska
            partnerskapsavtalet mellan EU och dess medlemsstater och Kanada.
          </p>
          <p xml:id="i-2MuWdddxsVJ8DQHQE2ogBg">
            Avtalet är ämnat att underlätta handel mellan Kanada och EU men
            har bl.a. kritiserats hårt för bristen på demokratisk insyn i
            förhandlingsprocessen och för att det riskerar att underminera
            arbetstagares rättigheter, slå mot välfärden och inte minst utgöra
            ett hot mot klimatet och miljön. Helt i onödan innebär det tyvärr
            också en maktförskjutning till storföretagen, då avtalet ger unika
            möjligheter för dem att stämma Sverige och andra EU-länder.
          </p>
          <p xml:id="i-XbF36fws6ymgdLbZ2AgY29">
            Förhandlingarna om ett omfattande handels- och investeringsavtal
            mellan EU och Kanada påbörjades 2009. Fem år senare presenterades
            Comprehensive Economic and Trade Agreement (CETA). Förutom att
            avtalet måste godkännas i EU:s ministerråd och i EU-parlamentet
            måste det också godkännas på nationell nivå för att alla delar
            ska gälla.
          </p>
          <p xml:id="i-5W4ghVsxrhu9rmhyyZA6Cb">
            Sverige är ett litet exportberoende land. Vår handel med omvärlden
            är avgörande för vårt välstånd och vår utveckling. Vänsterpartiet
            har genom åren aktivt stött att Sverige avvecklat tullar, kvoter
            och andra formella handelshinder. I dag har redan EU och Sverige
            avvecklat många av sina tullar och kvoter mot stora ekonomier
            och viktiga handelspartner. Kritiken mot CETA mellan EU och Kanada
            handlar i första hand om att avtalet innebär demokratiska inskränkningar,
            försämrade sociala rättigheter, svårigheter att reglera välfärden,
            hinder för åtgärder för miljö och klimat m.m.
          </p>
          <p xml:id="i-32iPGG4UAwV3uQWdDYoiV7">
            Vänsterpartiet är varken motståndare till handel eller förespråkare
            för handelshinder. Vi vill ha en rättvis handelspolitik som inte
            innebär försämringar för medborgarna i de länder som omfattas.
            En handelspolitik som sätter människor, djur och miljö främst
            och som fokuserar på ökade samhällsvinster – inte bara på vinster
            för storföretag. Därför säger vi nej till regeringens förslag
            att godkänna CETA.
          </p>
          <head xml:id="i-M5TEWsJaB9zqu87uk7aaPc" type="h1">
            3 Oklar vinning
          </head>
          <p xml:id="i-QYPPnbcywKjgtJppyfQnaH">
            Redan i dag pågår en omfattande handel mellan EU och Kanada.
            Kanada är EU:s tolfte viktigaste handelspartner, och EU är Kanadas
            viktigaste handelspartner efter USA. Varje år handlar man varor
            till ett värde av ca 60 miljarder euro och tjänster för omkring
            30 miljarder euro. Även investeringsflödena är omfattande; EU
            är den näst största utländska investeraren i Kanada medan Kanada
            är den fjärde största utländska investeraren i EU.
          </p>
          <p xml:id="i-KF9W8sUK7dHD9iMQq6avQX">
            För Sveriges del är Kanada en liten handelspartner. Exporten
            till Kanada står för 0,8 procent av Sveriges totala export, och
            importen står för 0,3 procent av den totala importen. Kanada är
            på 37:e plats i rangordningen över de länder som Sverige importerar
            mest ifrån, och på 23:e plats i rangordningen över de länder som
            Sverige exporterar mest till.
          </p>
          <p xml:id="i-NPDmno8wKDr8EazZnvamBs">
            Anhängarna till CETA har stora ekonomiska förväntningar på avtalet.
            Samtidigt finns viktiga frågor som fortfarande är obesvarade.
            Med CETA kommer 99 procent av varuhandeln mellan EU och Kanada
            att bli tullfri inom sju år. EU-länderna kommer att få tillgång
            till den kanadensiska upphandlingsmarknaden, och enligt EU-kommissionen
            skapar avtalet förutsättningar för att öka den bilaterala handeln
            och investeringsflödena. Studier inför avtalets genomförande visar
            dock på förhållandevis små ekonomiska vinster. Det finns även
            granskningar som menar att de makroekonomiska effekterna blir
            negativa, delvis på grund av att arbetstillfällen går förlorade
            och redan befintliga ekonomiska klyftor förstärks. Det råder också
            delade meningar kring hur stora effekterna blivit av andra, liknande
            handelsavtal. Effekterna är extremt komplexa och komplicerade
            att förutspå, någonting som visat sig gång efter annan. Det är
            förvisso inte osannolikt att CETA medför en viss ekonomisk vinning
            för parterna. Frågan är dock hur stor den blir, vilka som får
            ta del av den och inte minst om den står i proportion till de
            risker som avtalet medför.
          </p>
          <head xml:id="i-4Hj2xpkXLvek6d8pUErDwo" type="h1">
            4 Regleringssamarbete
          </head>
          <p xml:id="i-MqJAEf6RU4azwyrcDZd1AH">
            CETA innehåller liksom det kritiserade TTIP-avtalet ett kapitel
            om s.k. regleringssamarbete. Detta är dock inte lika omfattande
            och skiljer sig också på flera punkter. Trots det råder det stor
            oklarhet kring utformningen av det regulativa samarbetet, någonting
            som mött kritik, inte minst från flera stora fackliga organisationer
            i Europa.
          </p>
          <p xml:id="i-sh6DykqEMfYKpLSpmEVCo">
            Syftet med regleringssamarbetet är bl.a. att undvika befintliga
            och framtida onödiga hinder för handel och investeringar, att
            främja förutsägbarhet i utvecklingen och införandet av nya regleringar
            samt att undvika onödiga regleringsskillnader. Med anledning av
            detta ska ett forum för regelsamarbete upprättas inom CETA som
            exempelvis ska utvärdera lagstiftningsinitiativ. I praktiken betyder
            detta att en icke politiskt vald församling ska granska förslagen
            bl.a. ur ett handelsperspektiv.
          </p>
          <p xml:id="i-4wgWJaJBwSjaSvs7bvLcvP">
            Även om avtalet innehåller skyddsklausuler som ska garantera
            att parternas förmåga att genomföra sina regleringar och lagstiftande
            aktiviteter inte begränsas av regleringssamarbetet så finns det
            en överhängande risk att det kommer att fungera som en blockerande
            instans för progressiv lagstiftning inom t.ex. miljöområdet. I
            sammanhanget blir det också relevant att fråga sig vem som tillåts
            definiera vad som utgör ett handelshinder. Ett nationellt stopp
            för fossila bränslen till förmån för förnybar energi kan betraktas
            antingen som en akut nödvändighet för planetens överlevnad eller
            som ett handelshinder, beroende på vem som tillåts bestämma.
          </p>
          <head xml:id="i-5Bbrpij7r6t56PvFryjVLD" type="h1">
            5 Tvistlösningsdomstolen ICS
          </head>
          <p xml:id="i-ARR36dftZfFWd6FbGE4zdb">
            En av de mest kontroversiella delarna i CETA är mekanismerna
            för tvistlösning. Syftet är att garantera avtalets investerarskydd,
            och investerare som upplever att en stat brutit mot avtalet ska
            kunna vända sig till en särskild domstol. Detta innebär kortfattat
            att investerare ges rätt att stämma stater, dvs. Sverige såväl
            som andra EU-länder och Kanada, om lagstiftning och regleringar
            skulle komma att påverka investeringsvärdena negativt. I klartext
            kan företag kräva kompensation av stater för utebliven vinst.
          </p>
          <p xml:id="i-3rvGnBu6hddkw9hHCM5g2b">
            Inom ramen för CETA ska en domstol tillsättas bestående av 15
            domare eller jurister fördelade på EU:s medlemsstater, Kanada
            och tredjeland. Stämningsförfarandet och rättsprocessen sker alltså
            i denna domstol, utanför det nationella rättssystemet.
          </p>
          <p xml:id="i-HfrzsRCHAEPudtywr8oh4m">
            ICS är en vidareutveckling av ett liknande system som återfinns
            i många andra handelsavtal – Investor-State Dispute Settlement
            (ISDS). Skiljedomstolen ISDS har dock rönt mycket kritik och mekanismerna
            i CETA är därför något modifierade. Dock bygger de på samma principer.
          </p>
          <p xml:id="i-C1d8FKCLge4EiKoVbpHZHE">
            Systemet med investerarskydd och den här typen av skiljedomstolar
            återkommer redan i befintliga internationella handels- och investeringsavtal
            och är således inget unikt för CETA. Systemet inrättades efter
            andra världskriget i syfte att skydda investerare i handelsavtal
            med nationer som saknade stabila och fungerande rättssystem. Genom
            ISDS skyddades företagen mot direkt expropriering. I dag har dock
            ISDS alltmer kommit att utgöra ett skydd mot s.k. indirekt expropriering.
            Det handlar således inte längre om att skydda tillgångar som företagen
            äger utan om att skydda företagens beräknade vinster. Därmed kan
            företag stämma stater om de anser att nationella lagstiftningar
            hindrar dem och deras möjlighet att göra vinst. ISDS har därigenom
            blivit ett effektivt sätt att förhindra progressiv lagstiftning
            och utgör i förlängningen ett direkt hot mot demokratin i de länder
            som berörs.
          </p>
          <p xml:id="i-3KdrdJi1y68kHRWcSZ3q75">
            Eftersom både EU:s medlemsländer och Kanada har stabila och fungerande
            rättssystem finns det ingen synbar anledning att ta upp tvister
            i den här typen av nya domstolar. Handelsavtal mellan stater med
            fungerande juridiska system bör inte innehålla ICS-klausuler eller
            liknande mekanismer. Dels saknas behovet, dels kringgås det vanliga
            rättssystemet. Dessutom riskerar demokratiskt fattade beslut att
            undermineras eller rent av att utebli på grund av företagens vinstintressen.
          </p>
          <p xml:id="i-NS6hBJ1PcXbLZGKqmGnVYk">
            Det finns heller inga tydliga bevis för att mängden investeringsflöden
            skulle gynnas tack vare ICS eller liknande mekanismer. Fördelarna
            är med andra ord mycket oklara, medan riskerna är desto större.
            Att politiska beslut flyttas från nationella parlament till en
            samling jurister är allvarligt inte minst ur demokratiska aspekter.
            Insynen och möjligheterna att påverka, även för folkvalda politiker,
            sätts helt ur spel.
          </p>
          <p xml:id="i-J6T1RAnDhNcryVViNkHttx">
            En mycket oroande effekt är dessutom att stater själva tycks
            anpassa sin lagstiftning för att slippa bli stämda. Ett av de
            mer kända exemplen är då tobaksbolaget Philip Morris 2011 inledde
            ett stämningsförfarande mot Australien utifrån ett investeringsavtal
            mellan Hongkong och Australien. Anledningen var att landet infört
            neutrala cigarettpaket utan reklam eller bilder i syfte att minska
            rökningen. Philip Morris hävdade att lagstiftningen innebar s.k.
            indirekt expropriation. Trots att Australien efter en utdragen
            rättsprocess vann fick stämningen ändå konsekvensen att Nya Zeeland
            bestämde sig för att avvakta med en liknande lagstiftning.
          </p>
          <p xml:id="i-UzvsGUbZpK4eZonN183xvh">
            Även svenska Vattenfalls två stämningar av Tyskland har främst
            handlat om att stoppa och försämra ny lagstiftning snarare än
            att få monetär ersättning.
          </p>
          <p xml:id="i-8aY94nQZt5tvDKcmnyHifZ">
            Kritiken mot det på många sätt liknande TTIP-avtalet har varit
            omfattande, från såväl fackliga organisationer som miljörörelsen
            och folkrörelser. Det har bl.a. funnits farhågor kring hur avtalet
            riskerar att leda till att stora multinationella amerikanska företag
            använder sina ekonomiska resurser för att pressa EU-länder till
            att motverka fackliga rättigheter och miljökrav och försämra välfärden.
            Genom CETA öppnas bakdörren så att även amerikanska dotterbolag
            med verksamhet i Kanada får möjlighet att stämma europeiska stater.
            Vart tionde företag i Kanada är i dag amerikanskägt.
          </p>
          <head xml:id="i-XPMpBXwy24yTXHw2SpQR4j" type="h2">
            5.1 Hur påverkas Sverige av ICS?
          </head>
          <p xml:id="i-ARMDRLie8v2MxQ4yr9YjPc">
            Företag har länge utnyttjat möjligheten att stämma stater med
            hjälp av ISDS-klausuler. Enligt en rapport från FN-organet United
            Nations Conference on Trade and Development (Unctad) har det skett
            en kraftig ökning av antalet ISDS-fall sedan början av 2000-talet.
            Nordamerikanska storföretag är överrepresenterade när det gäller
            att dra stater inför rätta för att säkra beräknade vinster och
            investeringsvärden (Unctad 2015: Recent Trends in IIAS and ISDS).
          </p>
          <p xml:id="i-PQj2aVrxgoKJs5n1VCJDhn">
            ICS kan i praktiken betyda att Sverige hindras från att genomföra
            viktiga åtgärder eller nödvändig lagstiftning för att t.ex. reglera
            miljöfarlig verksamhet eller föra en nationell skattepolitik.
          </p>
          <p xml:id="i-JSbGYZEwifyU3v3J9HqrSu">
            Ett aktuellt område är gruvsektorn. Sverige är ett attraktivt
            land för mineralprospektörer, och många kanadensiska bolag bedriver
            redan verksamhet i Sverige. Gruvindustrin är en strategiskt viktig
            näring, inte minst i regioner som tidigare drabbats av hög arbetslöshet
            och utflyttning. Samtidigt har gruvbrytning stor påverkan på miljön
            och omgivningen. Mot nya exploateringar står många gånger andra
            intressen. I Sverige är ersättningen till staten och fastighetsägare
            vid eventuell gruvdrift mycket liten i internationell jämförelse.
            Den uppgår till endast 2 promille av det beräknade värdet av de
            mineraler som omfattas av koncessionen (dvs. av staten tilldelad
            rätt att bedriva verksamhet) och som har brutits. Sveriges gruvnäring
            har enligt statistik från Världsbanken lägst beskattning av samtliga
            gruvländer i världen. Den effektiva skattesatsen uppgår enligt
            statistiken till ca 28 procent. I ytterst få länder understiger
            skattesatsen 40 procent.
          </p>
          <p xml:id="i-9NbvtGFX7seKDhdAsCgQ37">
            Gruvnäringen har varit ett område där många stämningar har skett.
            Kanadensiska företag är i dag inblandade i utvinningsverksamhet
            i Spanien, Irland, Finland, Rumänien, Bulgarien och Grekland där
            de blivit anklagade för att inte ta miljöhänsyn. Många gånger
            har gruvprojekt genomförts i känsliga naturområden och förstört
            förutsättningarna för lokala turistföretag. Man har inte heller
            tagit hänsyn till lokalbefolkningen, och gruvornas utsläpp har
            påverkat det lokala jordbruket.
          </p>
          <p xml:id="i-DX1WtTFg1FW6a7aq5nc2yt">
            Det kanadensiska företaget Glamis Gold stämde Kalifornien (USA)
            när staten där införde restriktioner om att återställa området
            för deras gruva med hänsyn tagen till ursprungsbefolkningen. Som
            tur var förlorade företaget just det fallet. Ett annat exempel
            är det kanadensiska gruvbolaget Gabriel Resources som stämt Rumänien
            på mångmiljardbelopp efter att parlamentet av miljöskäl sagt nej
            till ett kontroversiellt gruvprojekt.
          </p>
          <p xml:id="i-L1obDGSDgrkitJXatHBCML">
            CETA skulle för Sverige innebära en möjlighet för den kanadensiska
            gruvindustrin att stämma staten varje gång svenska myndigheter
            inför miljörestriktioner eller vill ta hänsyn till lokalbefolkningen
            och dess näringar.
          </p>
          <p xml:id="i-41NBLqJHFDhXmW4DybDGGd">
            Vänsterpartiet ser stora behov av en förändrad minerallagstiftning
            där större hänsyn tas både till de kommuner som berörs och till
            miljön och klimatet. Både de människor och den natur som påverkas
            av gruvindustrin måste ges större vikt i processen, och miljöfrågorna
            måste behandlas grundligare och i ett tidigare skede än i dag.
            All verksamhet inom gruv- och mineralindustrin ska, som för annan
            industri, ske med största möjliga miljöhänsyn. En ökad andel av
            vinsterna från gruvnäringen ska också återföras till de regioner
            där de skapats. Det råder dock stor tveksamhet kring huruvida
            en sådan förändrad lagstiftning ligger i linje med åtagandena
            i CETA. Med avtalet på plats blir det heller inte upp till de
            nationella parlamenten och domstolarna att tolka detta, utan det
            överlämnas helt till ICS-domstolen.
          </p>
          <p xml:id="i-NZuWC8EbAkB7xRHU2PGfFf">
            Ett annat exempel är frågan om begränsningen av vinster i välfärden.
            Vänsterpartiet har länge drivit att privata företag inte ska kunna
            fylla skattkistan genom att utarma vår gemensamma välfärd. Stödet
            för en välfärd utan vinster är stort i Sverige, och så många som
            74 procent skulle vilja se ett stopp. Trots oklarheterna om hur
            CETA kan komma att påverka svensk välfärd väljer regeringen att
            inte ta kritiken på allvar.
          </p>
          <p xml:id="i-AChTPquTT39nTwLaiZcB4">
            Även åtgärder på kommunal nivå kan komma att bli föremål för
            avtalets investerarskydd. Beslut i syfte att t.ex. säkra en god
            kvalitet i välfärden kan enligt CETA utgöra grund för stämning
            om de anses påverka företagens handel och investeringar negativt.
          </p>
          <head xml:id="i-Yc4ydQc2cYwedzNgsNaQMN" type="h2">
            5.2 Statsfinansiella effekter
          </head>
          <p xml:id="i-Spj9ro3R8GJJMBR7hBsM4Y">
            I propositionen skriver regeringen att CETA-avtalet inte medför
            några negativa statsfinansiella konsekvenser. Detta är ett märkligt
            antagande med tanke på att Sverige kan tänkas bli stämt på mångmiljardbelopp.
            Den danska regeringen har t.ex. erkänt att CETA-avtalet kan ha
            statsfinansiella konsekvenser om man som land blir stämt.
          </p>
          <p xml:id="i-GuPNPHkLfL4jiJEeH9HCpH">
            Regeringen bör utreda de statsfinansiella konsekvenserna av CETA
            och återkomma till riksdagen. Detta bör riksdagen ställa sig bakom
            och ge regeringen till känna.
          </p>
          <head xml:id="i-WrKPm1uDLozMsk3tHayYvk" type="h1">
            6 Negativ förteckning av tjänster
          </head>
          <p xml:id="i-Rbaux6g88SrEFPtXgZFgwn">
            Det finns olika sätt att lägga upp ett handelsavtal. Vad gäller
            de avtal EU tidigare ingått används normalt en s.k. positiv förteckning
            över vilka tjänster som omfattas. Det innebär att man listar en
            förteckning av de tjänster som ska vara föremål för liberaliseringsåtaganden
            i enlighet med avtalet. I fallet med CETA ingår EU för första
            gången ett avtal med motsatt modell där man använder sig av en
            negativ förteckning. Då omfattas i stället alla tjänster som inte
            tydligt är undantagna. Liberaliseringen blir därmed regeln.
          </p>
          <p xml:id="i-8dS4ZSD9JAjKHhUqsVpxeN">
            I Sverige har avregleringen av många viktiga marknader lett till
            försämrad tillgänglighet och service. Ett exempel är apoteksmarknaden
            som minskat tillgängligheten för läkemedel för flera utsatta grupper.
            Ett annat är avregleringen av elmarknaden, vilken har lett till
            betydligt högre avgifter för kunderna. Än så länge är det svårt
            att utröna vad som kan komma att bli den faktiska skillnaden i
            praktiken i och med skiftet. CETA utgör dock ett trendbrott, och
            att utan vidare analys godkänna en sådan ordning kan visa sig
            olyckligt. Det kan t.ex. inte uteslutas att förändringen mellan
            negativ och positiv förteckning kan påverka det politiska manöverutrymmet
            i fråga om svenska avregleringar.
          </p>
          <p xml:id="i-61Lwo8NuCJqwqFSBWTMj4y">
            CETA innebär också att en avreglering på tjänsteområdet inte
            kommer att kunna gå att ta tillbaka. Det gäller oavsett om den
            politiska majoriteten så önskar. Om Sverige t.ex. väljer att privatisera
            nya marknader som exempelvis Systembolaget aktiveras den s.k.
            ratchetklausulen automatiskt som hindrar ett återinfört monopol.
            Detta oavsett om en sådan privatisering skulle visa sig vara mycket
            dålig ur folkhälsosynpunkt eller vara en dålig affär. Frågan blir
            alltså inte föremål för någon ny förhandling, utan är redan på
            förhand bestämd genom avtalet.
          </p>
          <head xml:id="i-JsjGvimnTeAyLEYLbsMDNs" type="h1">
            7 Fackliga rättigheter
          </head>
          <p xml:id="i-Fxq3jjXZ5Yn9StQ7ML7xdg">
            En ökad handel står inte i motsättning till ökade fackliga rättigheter.
            Många gånger kan man i stället se en positiv påverkan på t.ex.
            arbetsrätt. Ökad produktivitet och ökade inkomster bidrar till
            att stärka Sveriges ekonomi. Handelsavtal som CETA innebär dock
            stora risker och kan leda till det rakt motsatta.
          </p>
          <p xml:id="i-3qiXyLn5X88Rood5qD7ZxB">
            CETA innehåller flera positiva skrivningar för att garantera
            fackliga rättigheter. Det poängteras bl.a. att parterna inte får
            avvika från sina arbetsrättsliga åtaganden eller försämra fackliga
            rättigheter i syfte att uppmuntra handel och investeringar. Det
            stora problemet är att det saknas en effektiv efterlevnadsmekanism
            för att så inte ska ske. Kapitlet om arbetsrätt i CETA är också
            undantaget från den tvistlösningsmekanism (ej att förväxla med
            ICS) som ger möjlighet till sanktioner om den ena parten bryter
            mot sina åtaganden. Tanken är i stället att eventuella problem
            ska lösas genom olika former av konsultationer. Utan fungerande
            sanktioner blir löften om att arbetsrätt och fackliga rättigheter
            inte ska påverkas negativt inte mycket värda. Risken är snarare
            att företag tar tillfället i akt och använder social dumpning
            som en strategi för att öka vinsterna.
          </p>
          <p xml:id="i-UoZEqXwrdcibaeMe7V6BuC">
            En stor del av kritiken mot CETA har kommit från just fackföreningar
            runt om i Europa och Kanada. Den tyska paraplyorganisationen Deutscher
            Gewerkschaftsbund (DGB), Canadian Labour Congress (CLC), European
            Trade Union Confederation (ETUC), The European Federation of Public
            Service Unions (EPSU) och svenska Kommunal är bara några fackorganisationer
            som kritiserat bristen på effektiva efterlevnadsmekanismer i avtalet.
          </p>
          <head xml:id="i-G9tzuZQSQmjq5REBMCSKVb" type="h1">
            8 Miljö- och klimatlagstiftning
          </head>
          <p xml:id="i-HgDh65tEDJMvcos9PMnwfo">
            Med ett avtal som har ett så tydligt ensidigt handels- och konkurrensperspektiv
            som CETA kommer det att bli mycket svårt för länder att utveckla
            sin miljö- och klimatlagstiftning. Och det är just föregångare
            och innovativa regleringar som behövs om vi ska klara de klimatmål
            som beslutades i Parisavtalet. I stället riskerar CETA att bli
            en stor bromskloss för ländernas miljö-och klimatarbete.
          </p>
          <p xml:id="i-QJEt83ETSGQTB7HfTTCQoT">
            Det finns flera exempel på när storföretag använt sig av s.k.
            investerarskydd i handelsavtal för att stämma stater för deras
            miljöpolitik. I november 2015 beslutade t.ex. Obamaadministrationen
            i USA att stoppa en kanadensisk oljeledning genom USA eftersom
            den skulle leda till ökade utsläpp av växthusgaser. Företaget
            som hade planerat bygget, TransCanada, svarade med att stämma
            Obamaadministrationen på miljardbelopp med Naftaavtalets investerarskydd
            som grund. Andra exempel där investerarskydd använts för att stämma
            stater för miljölagstiftning är den kanadensiska delstaten Quebecs
            stopp mot miljöskadlig frackning och Ecuadors beslut att stoppa
            oljeutvinning i mycket känsliga naturområden.
          </p>
          <p xml:id="i-MS54ZC7rhkxcA6jmbSwtsi">
            ICS-mekanismen i CETA fungerar på liknande sätt. Att storbolag
            ges möjligheter att överpröva demokratiskt fattade beslut om att
            skydda natur eller minska utsläpp av växthusgaser är inte godtagbart.
            Dessutom tillkommer den indirekta påverkan på miljöreglering och
            progressiv lagstiftning. Ett exempel är hur Kanada redan nu tryckt
            på EU för att mjuka upp klassificeringen av bränsle från kanadensisk
            tjärsand. Det är en direkt konsekvens av önskan om ökad handel
            mellan parterna och kommer med stor sannolikhet att leda till
            större konsumtion av smutsigt bränsle i EU.
          </p>
          <p xml:id="i-GmstLYsQ6ZCAfYKFLKz1se">
            Förespråkarna för CETA menar att EU genom avtalet kan importera
            bränsle från Kanada och därmed göra sig oberoende av rysk energi.
            Risken är att ett problem byts ut mot ett annat – ett ökat beroende
            av fossil energi i stället för en satsning på förnybara energikällor.
            Flera aktörer, både europeiska och kanadensiska, har kritiserat
            CETA för att gruv-, energi- och transportsektorerna saknar skrivningar
            om hållbarhet.
          </p>
          <p xml:id="i-BzY2CogxBdavPcGztDwMgs">
            Offentlig upphandling är också en del i CETA, och avtalet gör
            det svårare för kommuner, landsting och stat att premiera miljövänlig
            lokal produktion eller minska transportutsläpp – detta när miljö-
            och klimatinitiativ behövs mer än någonsin. Dessutom riskerar
            regleringssamarbetet att försvåra och fördröja progressiv lagstiftning,
            inte minst på miljöområdet.
          </p>
          <p xml:id="i-FxuYrvveQLPSfYLKYepD57">
            Den franska regeringen har begärt ett s.k. klimatveto i CETA.
            Man vill se ett förtydligande i avtalet som slår fast att inget
            företag ska kunna stämma stater för framtida åtgärder som syftar
            till att hejda den globala uppvärmningen. Något liknande krav
            från Sverige har dock inte hörts.
          </p>
          <head xml:id="i-DbE1x7Dp2akdyeCmQuWN4C" type="h2">
            8.1 Djurskydd och jordbruk
          </head>
          <p xml:id="i-AMaZBrrXtrZRRmjcQfW7YC">
            CETA innebär även en del större konsekvenser på jordbruksområdet.
            Det handlar exempelvis om samarbete om sanitära och fytosanitära
            åtgärder (SPS-åtgärder) och kraftigt höjda tullkvoter på kanadensiskt
            kött. I och med avtalet åtar sig EU att avveckla tullen på 93,5
            procent av alla jordbruksprodukter. På vissa varor behålls dock
            tullen, men kvoten ökar betydligt. Både Naturvårdsverket och Kemikalieinspektionen
            har uttryckt oro för hur avtalet kan komma att påverka Sverige
            negativt.
          </p>
          <p xml:id="i-U71iUB86vMgHaf14UDHpjw">
            Synen på djurskydd och antibiotikaanvändning är två faktorer
            som skiljer Kanada från EU. I likhet med vad som är fallet i USA
            baseras lagstiftningen för djurskydd i Kanada i hög grad på frivilliga
            initiativ på provinsnivå, och man saknar omfattande lagstiftning
            på federal nivå. Användningen av tillväxthormoner är utbredd liksom
            förebyggande antibiotikaanvändning till friska djur. Även synen
            på genmodifierade grödor skiljer sig åt.
          </p>
          <p xml:id="i-2ddece3G25BxF8zfN3novq">
            Även om CETA i dagsläget inte tillåter export av kött som är
            förbjudet i EU finns det stor risk att hållningen på sikt kan
            komma att påverkas. Dessutom finns en överhängande fara i att
            de olika produktionsförutsättningarna skulle kunna komma att snedvrida
            konkurrensen och därmed påverka svenska bönder negativt. Länder
            med bra djurskydd och starka regelverk mot t.ex. hormonbehandlat
            kött skulle kunna pressas till att ställa om till en mer liberal
            lagstiftning. Inom ramen för CETA ska också dialogen om framtida
            samarbete bl.a. inkludera diskussioner om bioteknik, vilket t.ex.
            innefattar genmodifierade organismer.
          </p>
          <head xml:id="i-7WU3WmtJVUSZ3nJsA5unSo" type="h1">
            9 En jämlik, rättvis och hållbar handelspolitik
          </head>
          <p xml:id="i-6BchzQSWGgeHqDitvHuCAM">
            Sammanfattningsvis finns en mängd anledningar att oroas över
            CETA och vad detta avtal kan komma att få för konsekvenser. Det
            finns tydliga indikationer på att progressiv lagstiftning inom
            viktiga områden kan komma att hindras eller att länder självmant
            låter bli att lagstifta för att undvika stämningar. För Sveriges
            del kan det t.ex. handla om vår rätt att självständigt besluta
            om viktiga klimatåtgärder, om vår gruvindustri och om privatiseringar
            och utförsäljningar.
          </p>
          <p xml:id="i-NknWBVp6mfbzNRmS8mgoy1">
            Internationell handel är både nödvändig och oundviklig. Sverige
            är beroende av en god export. En möjlighet till ökad handel, inte
            minst för små och medelstora företag, kan påverka svensk ekonomi
            positivt och därmed även skapa fler arbetstillfällen. Det får
            dock inte ske på bekostnad av viktiga sociala rättigheter eller
            möjligheterna att stoppa klimatförändringarna.
          </p>
          <p xml:id="i-6xgpK65LPaqH3wwjtX1edF">
            Handel och demokrati står inte i motsättning, ofta är det tvärtom.
            Samtidigt är det mycket lite som tyder på att CETA faktiskt kommer
            att föra med sig de fördelar för svensk ekonomi som regeringen
            och andra förespråkare utlovar. I stället kan CETA komma att läggas
            som en våt filt över demokratiskt fattade beslut i medlemsländerna.
          </p>
          <p xml:id="i-YFvjgjon2uqD73ERz2g1g8">
            I och med Lissabonfördraget flyttades makt från medlemsstaterna
            till EU-kommissionen när det gäller att förhandla handelsavtal.
            Handelspolitiken är fortfarande en delvis nationell angelägenhet.
            Det är tydligt att många i Europa är kritiska till CETA-avtalet.
            CETA har förhandlats utan någon vidare svensk diskussion eller
            debatt. Detta trots att avtalet innebär omfattande konsekvenser
            för handel på områden som berör många människor. CETA har förhandlats
            bakom stängda dörrar, och möjligheterna för folkvalda politiker
            att påverka har varit små.
          </p>
          <p xml:id="i-8MndJHgGPjKTjXc8RLUatC">
            Ytterligare ett problem med CETA är att avtalet också öppnar
            upp för ytterligare handelsavtal i stil med det så kritiserade
            TTIP-avtalet. Det kan t.ex. handla om att man använder sig av
            negativ förteckning av tjänster och att ICS-klausuler ger privata
            företag makt att driva rättsprocesser mot enskilda länder.
          </p>
          <p xml:id="i-E3TSaPbqsiL1wwhyBwUJWo">
            Vänsterpartiet vill se en handelspolitik som tar till vara sociala
            och fackliga rättigheter, som värnar demokrati, jämställdhet och
            mänskliga rättigheter och som bygger på hållbarhet och långsiktighet.
            CETA är inte ett avtal som går i linje med en sådan politik.
          </p>
          <p xml:id="i-9piH547SdSvFZUyRYmRZMV">
            Riksdagen bör avslå regeringens förslag om att godkänna det övergripande
            avtalet om ekonomi och handel (CETA) mellan Kanada, å ena sidan,
            och Europeiska unionen och dess medlemsstater, å andra sidan.
            Detta bör riksdagen besluta.
          </p>
        </div>
        <div type="motSignatures">
          <list>
            <item xml:id="i-7tGivcMSPKijTDgrWY8Cop">
              Håkan Svenneling (V)
            </item>
            <item xml:id="i-PXSA9Lj2kx38NyVURUxXNY">
              Jens Holm (V)
            </item>
            <item xml:id="i-JDUNMiPEq6VBbVX6WmXPNQ">
              Lotta Johnsson Fornarve (V)
            </item>
            <item xml:id="i-BFDUdVAvDT5EcJXoxE4mp4">
              Amineh Kakabaveh (V)
            </item>
            <item xml:id="i-JcHstPqWkwwH47DCszJPVZ">
              Birger Lahti (V)
            </item>
            <item xml:id="i-SwCqeDbgaNzgVUFFo4xpKz">
              Yasmine Posio Nilsson (V)
            </item>
            <item xml:id="i-RJDr9fpgCbH5Lf9DSXQTrq">
              Emma Wallrup (V)
            </item>
          </list>
        </div>
      </div>
    </body>
  </text>
</TEI>
