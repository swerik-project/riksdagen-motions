<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201112-UU-00025">
  <teiHeader>
    <fileDesc>
      <titleStmt>
        <title>med anledning av skr. 2011/12:114 Strategisk exportkontroll 2011 krigsmateriel och produkter med dubbla användningsområden</title>
        <author corresp="i-34FRvyXQKUigF3Qr9AwKJe">av Bodil Ceballos m.fl. (MP)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>med anledning av skr. 2011/12:114 Strategisk exportkontroll 2011 krigsmateriel och produkter med dubbla användningsområden</title>
          <idno type="rdwebb">GZ02U25</idno>
          <rs type="number">U25</rs>
          <orgName type="comitteeAbbreviation">UU</orgName>
          <ref type="dokument_url_text">http://data.riksdagen.se/dokument/GZ02U25/text</ref>
          <ref type="dokument_url_html">http://data.riksdagen.se/dokument/GZ02U25</ref>
          <ref type="dokumentstatus_url_xml">http://data.riksdagen.se/dokumentstatus/GZ02U25</ref>
          <ref type="doc">http://data.riksdagen.se/fil/29CE0F44-5A32-4402-8146-99A3387A27F0</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-DLt3BwBDVwBxqxVEki5m5B</idno>
            <name>Annika Lillemets</name>
            <state type="partyAffiliation" ref="Q213451">
              <desc>MP</desc>
            </state>
          </person>
          <person gender="man">
            <idno>i-FeVXF7pVocmUfQoPXGuJKR</idno>
            <name>Valter Mutt</name>
            <state type="partyAffiliation" ref="Q213451">
              <desc>MP</desc>
            </state>
          </person>
          <person gender="woman">
            <idno>i-34FRvyXQKUigF3Qr9AwKJe</idno>
            <name>Bodil Ceballos</name>
            <state type="partyAffiliation" ref="Q213451">
              <desc>MP</desc>
            </state>
          </person>
          <person gender="man">
            <idno>i-2EZPhWWR7yHztg3zN2aNvh</idno>
            <name>Peter Rådberg</name>
            <state type="partyAffiliation" ref="Q213451">
              <desc>MP</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-TdTz4NkF23xpQiAkRFr7ri" type="basedOn"/>
        <correspContext corresp="i-TdTz4NkF23xpQiAkRFr7ri">
          <ref>Regeringsskrivelse 2011/12:114</ref>
        </correspContext>
        <correspAction xml:id="i-QVGTiwRdF5SJzMAuJymBWp" type="signed"/>
        <correspContext corresp="i-QVGTiwRdF5SJzMAuJymBWp">
          <note type="signatory" corresp="i-DLt3BwBDVwBxqxVEki5m5B"/>
          <note type="signatory" corresp="i-FeVXF7pVocmUfQoPXGuJKR"/>
          <note type="signatory" corresp="i-34FRvyXQKUigF3Qr9AwKJe"/>
          <note type="signatory" corresp="i-2EZPhWWR7yHztg3zN2aNvh"/>
        </correspContext>
        <correspAction xml:id="i-JFajLh4NKwSHeRzGBaioDm" type="referral">
          <date when="2012-04-17"/>
        </correspAction>
        <correspAction xml:id="i-H1si4a2ijTbSPfhetDAMZ2" type="referral">
          <date when="2012-04-17"/>
        </correspAction>
        <correspAction xml:id="i-MswubyW5RMSaGM4G2jFxsV" type="dismissal">
          <date when="2012-04-16"/>
        </correspAction>
        <correspAction xml:id="i-Dq5tGLjufcWQAothJBgrAd" type="dismissal">
          <date when="2012-04-16"/>
        </correspAction>
        <correspAction xml:id="i-VbB5pRZNvvFHg5Yo5KSuPt" type="submission">
          <date when="2012-04-11"/>
        </correspAction>
        <correspAction xml:id="i-5wT6bz8CM6SMS7mvdv3e45" type="transfer">
          <date when="2012-04-11"/>
        </correspAction>
        <correspAction xml:id="i-UVbYvCvSTrqDEsFKZAY7hK" type="assigned"/>
        <correspContext corresp="i-UVbYvCvSTrqDEsFKZAY7hK">
          <ref type="assignedTo">Utrikesutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#följd"/>
      </textClass>
    </profileDesc>
  </teiHeader>
  <text>
    <body>
      <div type="motBody">
        <div type="motSummary">
          <head xml:id="i-BJxX4qkRv2ivqujkHygruf">
            Sammanfattning
          </head>
          <p xml:id="i-Wq359T7zcza2ippkJt559x">
            I regeringens skrivelse 2011/12:114 Strategisk exportkontroll
            2011 krigsmateriel och produkter med dubbla användningsområden
            framgår det att svensk vapenexport slagit ännu ett försäljningsrekord,
            13,9 miljarder kronor, jämfört med 13,7 miljarder kronor 2010.
          </p>
          <p xml:id="i-KfZ6jDFCfDKhU9tpLJL1T8">
            Avslöjandet att Sverige sålt vapensystem till Saudiarabien och
            planerat uppförandet av vapenfabriker och övervakningscentraler
            visar med all önskvärd tydlighet att det krävs en grundlig reformering
            av reglerna kring exportkontrollen av strategiska produkter.
          </p>
          <p xml:id="i-93sfm6Dp7sGU2zXG7UMHRa">
            När länderna i Nordafrika och Mellanöstern frigör sig från diktaturens
            ok och påbörjar en utveckling mot demokrati och öppenhet måste
            Sverige ställa sig på rätt sida. Vi ska självklart inte beväpna
            diktaturer; vi ska stödja demokratirörelser då tjänas också Sveriges
            långsiktiga intressen. Vår viktigaste tillgång i alla internationella
            sammanhang också i handelssamarbeten är vårt rykte.
          </p>
          <p xml:id="i-SXd7sK3voaLmrZ9KNpYyyV">
            Vi tror att det inte hade varit möjligt att driva en vapenexportpolitik
            som så tydligt saknar stöd i opinionen om inte systemet varit
            så stängt för insyn som det är i dag. Vår mening är att vapenexporten
            därför i fortsättningen måste bygga på tre grundläggande principer:
            ett riktigt demokratikriterium där mänskliga rättigheter är ett
            krav, en öppenhet som möjliggör den granskning som behövs och
            ett ordentligt ansvarsutkrävande enligt demokratins principer.
            Dessutom bör Försvarsexportmyndigheten läggas ned.
          </p>
        </div>
        <div type="motProposal" subtype="förslag">
          <head xml:id="i-TpxZBLMvLenNCrc7Qshno6">
            Förslag till riksdagsbeslut
          </head>
          <list style="ol">
            <item xml:id="i-Gop9GFuv3sPBbzY7k9WwXh">
              Riksdagen tillkännager för regeringen som sin mening vad som
              anförs i motionen om att svensk vapenexport stärker diktaturer
              och bidrar till brott mot de mänskliga rättigheterna.
            </item>
            <item xml:id="i-CCqkhkhZkMPdpZecNcmvSC">
              Riksdagen tillkännager för regeringen som sin mening vad som
              anförs i motionen om att inte sälja vapen till krigförande länder
              och länder i konflikt.
            </item>
            <item xml:id="i-5H471v1BzTCyN6Hp8z4oru">
              Riksdagen tillkännager för regeringen som sin mening vad som
              anförs i motionen om att Sverige med sin krigsmaterielexport bidrar
              till en upprustningsspiral i en av världens mest explosiva regioner.
            </item>
            <item xml:id="i-37BbRzD4cgFBRMeba78uMn">
              Riksdagen tillkännager för regeringen som sin mening vad som
              anförs i motionen om att Sverige bidrar till spridning av små
              och lätta vapen genom licenstillverkning av svenska vapen.
            </item>
            <item xml:id="i-VkwwR6KXZfL8otXHT8DRyF">
              Riksdagen tillkännager för regeringen som sin mening vad som
              anförs i motionen om att tydligare redogöra för licenstillverkning
              av svenska vapen och de regler som omgärdar den.
            </item>
            <item xml:id="i-XH1wD2ckhyqbyHVbuRFTAe">
              Riksdagen tillkännager för regeringen som sin mening vad som
              anförs i motionen om Försvarsexportmyndigheten (FXM).
            </item>
            <item xml:id="i-AWFNpYmJdEe7qKxGrDvuVL">
              Riksdagen tillkännager för regeringen som sin mening vad som
              anförs i motionen om att svensk vapenexport bidrar till fattigdom
              och underutveckling.
            </item>
            <item xml:id="i-EJJwKDBX8k1f5Du8zJvy5y">
              Riksdagen tillkännager för regeringen som sin mening vad som
              anförs i motionen om att svenska tjänster och produkter med dubbla
              användningsområden riskerar att användas repressivt.
            </item>
            <item xml:id="i-CG1jgtmsiJnvYyuP9jcfrx">
              Riksdagen tillkännager för regeringen som sin mening vad som
              anförs i motionen om att genomföra en grundlig reformering av
              reglerna kring exportkontrollen av strategiska produkter.
            </item>
            <item xml:id="i-GpdNaqt2TpgAkHx2iG6gYb">
              Riksdagen tillkännager för regeringen som sin mening vad som
              anförs i motionen om Europeiska försvarsbyrån (Eda).
            </item>
          </list>
        </div>
        <div type="motContent">
          <head xml:id="i-BsctxZdTW3DxfVLLrnTbhi" type="h1">
            Inledning vapenexportens förändrade förutsättningar
          </head>
          <p xml:id="i-WM6ig1ZSNFP42mTKtsrRdJ">
            Under det kalla kriget utvecklades den svenska försvarsindustrin
            till sin nuvarande storlek. Den svenska neutraliteten och alliansfriheten
            krävde en stark försvarsmakt som i sin tur krävde en stark nationell
            försvarsindustri. Det ansågs viktigt att Sverige i händelse av
            krig skulle vara självförsörjande på vapen och ammunition. Ur
            ett svenskt säkerhetspolitiskt perspektiv var det viktigt att
            bygga upp svensk kompetens inom en rad försvarstekniska områden.
          </p>
          <p xml:id="i-UgmLVHzPK8hgCU5JA5x615">
            I dag ser verkligheten annorlunda ut. Det kalla kriget är slut
            och den svenska alliansfriheten och neutraliteten är två lika
            frånvarande som ifrågasatta principer. Det handlar inte längre
            om att välja sida mellan öst och väst. Därför innebär inte en
            slopad neutralitet automatiskt ett medlemskap i Nato. Sverige
            står utanför Nato, men med EU och våra nordiska grannländer. I
            FN tar vi aktivt och öppet ställning för freden. Och tvärtemot
            vad gängse retorik gör gällande är det svenska försvaret och den
            svenska säkerheten i dag i allra högsta grad beroende av samarbeten,
            materiel och understöd från andra länder. Med dagens nya förutsättningar
            är ett oberoende, självständigt och självförsörjande försvar varken
            möjligt eller önskvärt.
          </p>
          <p xml:id="i-NcXLQMP6Lhfvj7dHqVQivk">
            Sverige förstår detta, och i de övriga delarna av försvaret har
            man också agerat därefter. I skrivelsen står det:
          </p>
          <p xml:id="i-7wZoDz8b1Ai8wb3QymjcWY">
            Den tidigare önskan att vara självförsörjande när det gäller
            materiel till det svenska försvaret har ersatts av det växande
            behovet av samarbete med likasinnade stater och grannar.
          </p>
          <p xml:id="i-XncyYqYnNLCZxGoomnLzDJ">
            Inte heller försvarsindustrin är längre densamma. De senaste
            decennierna har verksamheten genomgått mycket omfattande förändringar.
            Från att ha dominerats av statligt ägda företag öppnades försvarsindustrin
            på 1990-talet för privatisering och utländska ägarintressen. I
            dag är försvarsindustrin privatiserad och många av företagen återfinns
            på börsen. I takt med att det svenska försvaret beställer allt
            mindre volymer anser industrin att den måste få sälja av sina
            produkter på den internationella marknaden. Då staten ser export
            som en nödvändighet för svenskt försvar finns till skillnad från
            andra produkter inga regler mot statliga subventioner till tillverkning
            av vapen. Den svenska vapenindustrin får årligen miljardstöd i
            form av exportkrediter, subventionerad reklam och statliga lån.
          </p>
          <p xml:id="i-4qS6GUGg1j3naNHMt9Kmy6">
            Försvarskoncernen Saab utgör i dag, enligt skrivelsen, mer än
            50 procent av försvarsföretagens (Soff) totala omsättning. Av
            den totala försäljningen är 57 procent militär och 43 procent
            civil. Hela 59 procent går på export.
          </p>
          <p xml:id="i-5xELXrroCQfTAHAeVa5WbN">
            Utöver vapen, ammunition och komplexa försvarssystem tillhandahåller
            industrin i dag även konsulttjänster, som i dagsläget inte omgärdas
            av någon speciell lagstiftning. Det finns regler för företag som
            sysslar med militär utbildning, men ingen motsvarande lagstiftning
            för tekniska konsulttjänster som de vi sett i Saudiaffären.
          </p>
          <p xml:id="i-Vco1aMPw8kvakCBEjoQZ6q">
            Industriella och näringspolitiska intressen ges allt större hänsyn
            inom utrikes-, försvars- och säkerhetspolitiken. Vår handlingsfrihet
            begränsas och politiska beslutsfattare pressas att bedriva en
            väldigt försvarsindustrivänlig politik. När exporten inte går
            att försvara utifrån rent utrikes-, försvars- och säkerhetspolitiska
            intressen handlar det i allt högre grad om sysselsättning och
            arbetsmarknads- eller industripolitik. Trots att Inspektionen
            för strategiska produkter (ISP) inte får ta hänsyn till sysselsättning
            eller näringspolitik försvarar statsministern vapenexporten med
            hänsyn till de svenska jobben. Precis som kravet att bara tillverka
            materiel för svenska behov släppts till förmån för exportstyrd
            produktion tycks nu kravet att enbart se till säkerhetsmässiga
            faktorer i praktiken ha slopats.
          </p>
          <p xml:id="i-ENpc28akhXY1RCsAztpgF5">
            Vad gäller Investors stridsflygplan JAS 39 Gripen har det projektet
            tillåtits gröpa ur försvarsbudgeten genom tre årtionden. Med argumentet
            att vi ska vara oberoende i händelse av krig har JAS-projektet
            medfört att vi aldrig varit så beroende av USA som nu. JAS E/F
            innehåller ännu mer amerikansk teknik än den nuvarande JAS C/D-versionen.
            Svenska tekniker har gjort den amerikanska tekniken brukbar men
            Sverige äger inte tekniken vilket har visat sig försvåra exporten
            av planet, då USA alltid har sista ordet vid en eventuell export.
          </p>
          <p xml:id="i-7a3qABRCkP3YGfG2g7EM2N">
            Sanningen är att vi har ett militärindustriellt komplex i Sverige
            som till varje pris (i dubbel bemärkelse) vill fortsätta att tillverka
            och sälja svenska vapen. Miljöpartiet menar att dessa företag
            har ett alldeles för stort inflytande över svensk säkerhetspolitik,
            och det inflytandet måste begränsas.
          </p>
          <head xml:id="i-JWZvdqGpTUUV8TWasEWH8Z" type="h1">
            Svensk vapenexport stärker diktaturer och bidrar till brott mot
            de mänskliga rättigheterna
          </head>
          <p xml:id="i-LrdiAoAwS5GAHLrBAA4CJo">
            Sverige exporterade 2011 krigsmateriel till icke-demokratier
            till ett värde av 7,8 miljarder kronor. Det innebär en ökning
            med mer än 100 procent i jämförelse med 2010. Över hälften av
            svensk krigsmaterielexport under 2011 (56 procent) gick till 20
            länder som den amerikanska organisationen Freedom House klassade
            som icke-demokratier, däribland Brunei, Förenade Arabemiraten,
            Saudiarabien och Pakistan. Exporten till Saudiarabien uppgick
            till hela 2,9 miljarder kronor, vilket motsvarar en femtedel av
            den totala exporten.
          </p>
          <p xml:id="i-K3BuCDqcQ2QAvtQE61gTLr">
            En av de grundläggande förutsättningarna för vapenexport i Sverige
            är sedan 1971 års riksdagsbeslut att mottagarländerna ska respektera
            de mänskliga rättigheterna. Tillverkning och utförsel av krigsmateriel
            regleras genom lagen (1992:1300) om krigsmateriel och förordningen
            (1992:1303) om krigsmateriel. Båda författningarna trädde i kraft
            den 1 januari 1993. Krigsmaterielbegreppet breddades även samma
            år till att även omfatta viss materiel med civil eller delvis
            civil användning. Trots detta tillåts export till en rad länder
            som bryter mot de mänskliga rättigheterna.
          </p>
          <p xml:id="i-DXSZapKdcFUCjx2JCgu4xJ">
            I riktlinjerna för vapenexport anges att respekt för mänskliga
            rättigheter är ett centralt villkor för att vapenexport ska beviljas.
            Det spelar ingen roll om vapnen i sig kan komma att användas för
            att kränka mänskliga rättigheter eller inte; det räcker att kränkningarna
            förekommer i landet för att vapenexporten ska stoppas.
          </p>
          <p xml:id="i-WRzmkAmxf7pqqvoFVurnQc">
            Sedan Jasminrevolutionen inleddes i Tunisien i januari 2011,
            en revolutionsvåg som sedan fortsatte och svepte över länderna
            i Nordafrika och Mellanöstern, har det blivit alltmer uppenbart
            att reglerna för den svenska vapenexporten måste ses över. Det
            kan inte vara så att svenska vapen säljs till diktaturer som förtrycker
            sin befolkning och kväser oppositionens krav på demokrati och
            mänskliga rättigheter. Att sälja vapen till en diktatur för stabilitetens
            skull, på bekostnad av de mänskliga rättigheterna, är oacceptabelt.
          </p>
          <p xml:id="i-3qJQ59Z6yPp68tDsm8n2cD">
            Att svensk utrikespolitik ska främja respekten för de mänskliga
            rättigheterna har av riksdag och regering betonats alltmer under
            senare år. Omsorgen om och försvaret av de mänskliga rättigheterna
            är en integrerad och central del av den svenska utrikespolitiken.
            I statsminister Fredrik Reinfeldts regeringsdeklaration den 15
            september 2011 sade han följande:
          </p>
          <p xml:id="i-MQTxMzN8p7TZiefLYu8nP5">
            En trygg framtid kan endast byggas i gemenskap och samverkan
            med andra länder. Sverige ska vara en stark röst för fred, frihet
            och försoning i Europa och i världen. Demokratin, folkrätten och
            de mänskliga rättigheterna ska utgöra hörnstenar i vår utrikespolitik.
          </p>
          <p xml:id="i-YXLJYJknAmJLdcPZkzwYe1">
            Trots att demokrati är ett utmärkande drag i svensk utrikespolitik
            säljer Sverige vapen till en rad diktaturer. Genom bl.a. bistånd
            och politiska insatser har Sverige på olika sätt sökt understödja
            demokratiska krafter och en demokratisk utveckling i olika delar
            av världen. Demokrati är en hörnsten i Sveriges politik för global
            utveckling. Politiken ska präglas av ett rättighetsperspektiv.
            I rättighetsperspektivet ingår demokrati och mänskliga rättigheter.
          </p>
          <p xml:id="i-B5uimZQDMRepotrAfeyGU1">
            Under 2011 har Sverige sålt vapen eller övervakningsutrustning
            till följande länder i Mellanöstern och Nordafrika: Saudiarabien,
            Bahrain, Tunisien, Algeriet, Pakistan och Förenade Arabemiraten.
          </p>
          <p xml:id="i-W9fUsE7pcvBkzEWSm7zoyW">
            Något är allvarligt fel när världens kanske restriktivaste lagstiftning
            kring vapenexport systematiskt åsidosätter riksdagens riktlinjer.
            Sverige exporterar stora mängder krigsmateriel till flera icke-demokratiska
            länder där svåra brott mot mänskliga rättigheter begås, vilket
            legitimerar regeringarna politiskt såväl som stärker deras vapenmakt
            rent konkret. Detta gäller såväl den nuvarande borgerliga regeringen
            som den förra socialdemokratiska regeringen.
          </p>
          <p xml:id="i-71dE24CeeUUy3HWxv9NQUE">
            Enligt EU:s uppförandekod ska man bl.a. bedöma mottagarlandets
            inställning till relevanta principer i internationella instrument
            som rör internationell humanitär rätt. I uppförandekoden hävdas
            att medlemsstaterna inte ska utfärda exportlicens om det föreligger
            uppenbar risk att den militära teknik eller den krigsmateriel
            som ska exporteras kan komma att användas vid allvarliga kränkningar
            av internationell humanitär rätt.
          </p>
          <p xml:id="i-KdDS6d3HmJSTJw2tdK4Mde">
            Miljöpartiet har länge förespråkat att lagarna för vapenexport
            bör skärpas så att bara demokratier eller länder som är på väg
            att bli demokratier får köpa svensk krigsmateriel, inklusive materiel
            som inte används i strid. Miljöpartiet vill att ett s.k. demokratikriterium
            införs.
          </p>
          <p xml:id="i-LNwpxSAXDC5dVEZMpQikto">
            Sedan en tid tillbaka har det också blivit svårt för andra partier
            att inte få upp ögonen för problemet. Folkpartiledaren Jan Björklunds
            utspel om att skärpa vapenexport­lagstiftningen med just ett sådant
            demokratikriterium välkomnades av samtliga av riksdagens partier,
            och efter en blocköverskridande överenskommelse i maj 2011 uppmanade
            riksdagen regeringen att se över krigsmateriellagstiftningen i
            syfte att skärpa exportkontrollen gentemot icke-demokratiska stater.
            Regeringen annonserade att man tänkte starta en utredning i frågan,
            men nästan ett år senare har ingenting hänt.
          </p>
          <p xml:id="i-VtHqxMjgvmAjEvGyTFBMjN">
            På papperet finns en bred samsyn om att det inte ska vara tillåtet
            att exportera krigsmateriel till diktaturer eller djupt odemokratiska
            stater både i riksdagen och bland befolkningen. Ändå tycks regeringen
            vilja dra ut på tiden med att få beslutet verkställt och få till
            en förändring.
          </p>
          <p xml:id="i-BeJkxyLF4YWwLShF7b4eGy">
            Det viktiga nu är att göra slag i saken och att skärpningen varken
            tillåts bli försenad eller försvagad. Miljöpartiet följer noggrant
            utvecklingen och menar att regeringen har en skyldighet att ge
            ärendet den prioritet det förtjänar. Detta vill vi ge riksdagen
            till känna.
          </p>
          <head xml:id="i-5HKsN6ktc7eNUuexc86mfS" type="h1">
            Svenska vapen exporteras till krigförande länder
          </head>
          <p xml:id="i-17Vh53qw6bb3GszoFNkvn1">
            Sverige har kanske världens tuffaste lagstiftning för export
            av krigsmateriel. Trots det ökar exporten år efter år. Riktlinjerna
            är tydliga och förbjuder försäljning av krigsmateriel till krigförande
            länder. Trots det fortsätter Inspektionen för strategiska produkter
            (ISP) att ge tillstånd för sådan försäljning. Vi ser att undantaget
            har blivit regel och att ökad vapenexport uppmuntras aktivt av
            regeringen, trots att den alltid hänvisar till ISP så fort det
            avslöjas att vapen sålts till länder dit det borde vara omöjligt
            att sälja enligt svensk lag. Att regeringen uppmuntrar vapenförsäljning
            visas med all önskvärd tydlighet genom att den infört en särskild
            myndighet, Försvarsexportmyndigheten, för att främja vapenexporten.
            Regeringen har alltid det yttersta ansvaret och undkommer inte
            detta ansvar genom att lägga över hanteringen på olika myndigheter.
          </p>
          <p xml:id="i-F5f5opYgsoStsQ4yM6zSmb">
            Dessutom exporterar Sverige krigsmateriel till länder där det
            förekommer grova kränkningar av de mänskliga rättigheterna. Bland
            mottagarländerna för svensk krigsmateriel återfinns flera länder
            som är inblandade i väpnad konflikt. Dit hör Indien, Pakistan,
            Thailand, och inte minst USA. Det är inte acceptabelt. Riksdagens
            riktlinjer måste skärpas så att den stora vapenexporten av svensk
            krigsmateriel till krigförande länder, till länder som grovt kränker
            de mänskliga rättigheterna och till länder med stora fattigdomsproblem
            stoppas.
          </p>
          <p xml:id="i-JKAGePUrULbKqpXP1RrK7n">
            Det är dags att de svenska partierna och deras företrädare i
            Exportkontrollrådet (EKR) upphör att systematiskt åsidosätta reglerna
            för vapenexport. Miljöpartiet menar att gällande lagstiftning
            ska efterlevas, vilket innebär att Sverige inte ska sälja krigsmateriel
            till krigförande länder. Detta vill vi ge riksdagen till känna.
          </p>
          <head xml:id="i-RBCW2LnD5MGtQ16UVtdVh2" type="h1">
            Sverige bidrar till en upprustningsspiral i en av världens mest
            explosiva regioner
          </head>
          <p xml:id="i-HyTfx9FBUyw63MnLmW4ueu">
            På millennietoppmötet i september 2000 antogs följande deklaration:
            Vi ska göra vårt yttersta för att befria våra folk från krigets
            gissel som i konflikter inom och mellan länder har krävt mer än
            fem miljoner liv under det senaste årtiondet.
          </p>
          <p xml:id="i-5pSaS2uJ72PVdztkdbsKqS">
            Om Sverige och världens länder menar vad de säger måste det naturligtvis
            få konsekvenser. Delar av världen präglas av djupgående och komplicerade
            konflikter, som ofta leder till krig och grova kränkningar av
            mänskliga rättigheter.
          </p>
          <p xml:id="i-W7phKTvVJtXkqj3B6PjvJi">
            Den internationella vapenhandeln är en viktig drivkraft bakom
            den militära upprustningen och bidrar därmed till krig och väpnade
            konflikter. Därför bör Sverige verka för en radikal svensk och
            global nedrustning och för att resurser som i dag förslösas på
            militär rustning omfördelas till insatser som kan förebygga krig
            och konflikter. Ett annat exempel är att Sverige, trots långvarigt
            krig mellan Indien och Pakistan, fortsätter att leverera krigsmateriel
            till båda parter för att inte undergräva nuvarande och framtida
            affärskontakter.
          </p>
          <p xml:id="i-MmkeUFQMMPtNX95wBQQMMq">
            Alltsedan Bofors stora vapenaffär med Indien i mitten av 1980-talet,
            som kantades av mutor och korruption, då Sverige sålde ett stort
            antal fälthaubitsar till Indien har Bofors fått sälja kanoner
            men nu under benämningen följdleveranser. Att det inte bara handlar
            om underhåll, reservdelar och ammunition till de kanoner som redan
            sålts, utan även om helt nya kanoner, gör att tilltron till den
            svenska vapenexportlagstiftningen sedan länge är kraftigt försvagad.
          </p>
          <p xml:id="i-B18h1ZtMmvcTPphZHpwGNn">
            Samtidigt som Bofors sålt kanoner och moderna fälthaubitsar har
            Sveriges enskilt största vapenexportör Saab under flera år sålt
            avancerad radarutrustning, Erieye, till grannlandet Pakistan.
            För varje flygvapen är radarsystemet av central betydelse, i såväl
            defensivt som offensivt syfte.
          </p>
          <p xml:id="i-7GnhA469Yhz6wY1tmbZDX9">
            Samtidigt hoppas Saabs ägare Investor även att få sälja stridsflygplanet
            JAS 39 Gripen E/F till Indien. Att det ens är möjligt att sälja
            vapen till dessa båda länder, med tanke på ländernas långvariga
            konflikt om gränsområdet Kashmir, är något som Miljöpartiet ifrågasatt
            länge speciellt med tanke på att båda länderna är kärnvapenstater.
            Genom att vi beväpnar båda länderna bidrar Sverige aktivt till
            en upprustningsspiral i en av världens mest explosiva regioner.
          </p>
          <p xml:id="i-EnPCwPDinqDCiajqKsumyA">
            Den främsta anledningen till Miljöpartiets motstånd till Saabs
            inblandning i kontrakten om att få leverera 126 JAS 39 Gripen-plan
            till det indiska flygvapnet är problemet att flygplanet med största
            sannolikhet kommer att anpassas för att kunna bära landets kärnvapen.
            En affär som inbegriper att JAS 39 Gripen blir kärnvapenbärare
            borde inte vara möjligt enligt gällande vapenexportlagstiftning.
            Det kan inte heller vara ett svenskt utrikespolitiskt mål att
            göda en potentiell kärnvapenkonflikt. Regeringen borde därför
            ge Saab tydliga signaler om att det är en affär som Sverige omöjligen
            kan stå bakom.
          </p>
          <p xml:id="i-NMgajkjJYCoagkQoFhcj5D">
            Vidare anser Miljöpartiet att det är ett problem att svenska
            staten står som ekonomisk garant vid vapenaffärer. Om t.ex. länder
            som Pakistan skulle ställa in sin betalning för radarsystemet
            Erieye finns det en risk att biståndsmedel kan komma att användas
            för att garantera svenska vapenaffärer. Pakistan, som under de
            senaste åren drabbats hårt av naturkatastrofer, skulle mycket
            väl kunna göra detta om landet återigen skulle drabbas av en naturkatastrof.
            Skulle detta ske garanterar biståndsmedel Saabs eventuella förluster.
            Saab tar ingen risk. Risken tar svenska skattebetalare. Ett sådant
            system är inte hållbart. Detta vill vi ge riksdagen till känna.
          </p>
          <head xml:id="i-JYg31npqmqBiD2GGrQYe46" type="h1">
            Sverige bidrar till spridningen av små och lätta vapen
          </head>
          <p xml:id="i-PntsvYgzSdXBXtuXybokiR">
            Små och lätta vapen utgör ett av de största hoten mot mänsklig
            säkerhet. Drygt 1 300 människor per dag mister livet i världen
            på grund av dem. Antalet skadade är cirka tre gånger så stort.
            Handeln med små och lätta vapen är ett allvarligt problem. Vapnen
            är förhållandevis billiga och enkla att transportera och smuggla.
            De allra flesta illegala vapen har en gång varit legala. Kontrollmekanismerna
            för den legala produktionen och handeln är undermåliga. Nationella
            regler och kontroller har visat sig inte fungera.
          </p>
          <p xml:id="i-K7YECS6WMxgNWSykuca98R">
            Frågan om ett internationellt vapenhandelsavtal inom FN påbörjades
            2006. Förhandlingsprocessen mynnar förhoppningsvis ut i ett vapenhandelsavtal
            2012.
          </p>
          <p xml:id="i-RS2eSci2jX2a9VFsDyw8jP">
            Runt om i världen ser vi gång efter annan att svenska vapen dyker
            upp och används. Hur har det kunnat ske frågar vi oss? Sverige
            säljer oftast bara vapen till stabila länder som inte befinner
            sig i konflikt.
          </p>
          <p xml:id="i-8avutMDXhKLUqZ8d5XM454">
            Men i de fall vi faktiskt säljer till länder i konflikt händer
            det att vapen förloras och hamnar i orätta händer eller helt enkelt
            överlämnas till tredje part. Under året har medierna uppmärksammat
            ett antal fall där det svenska pansarvärnsvapnet AT-4, licenstillverkat
            i USA, överlåtits till den irakiska armén och till privata säkerhetsföretag.
            Miljöpartiet efterlyser information om licenstillverkning i skrivelsen
            och eventuella intäkter som detta medför. Hade vapnen varit tillverkade
            i Sverige hade detta varit ett brott mot slutanvändaravtalen.
            Vi efterlyser tydligare skrivelser kring licenstillverkningen
            och de regler som omgärdar den. Detta vill vi ge riksdagen till
            känna.
          </p>
          <p xml:id="i-H1P1gKkhDBDdqyRD23AeKN">
            Varje år exporterar Sverige små och lätta vapen till länder som
            Storbritannien, USA, Kanada, Saudiaraben och Danmark för stora
            summor. Sverige, som historiskt sett håller en relativt hög profil
            för att kontrollera lätta vapen, har samtidigt en stor export
            av dessa vapen. Och det visar sig att vapnen dyker upp i andra
            krigshärdar, på andra kontinenter än dit vapnen en gång såldes.
          </p>
          <p xml:id="i-N4vj3AAVXobcLKfAc9Lm2x">
            Miljöpartiet anser att Sverige här spelar ett dubbelspel. Man
            agerar internationellt för en hård kontroll men är samtidigt världsledande
            inom området bärbara pansarvärnsvapen. Det svenska företaget Saab
            Bofors Dynamics har sålt över en miljon vapensystem till över
            50 länder i världen. Det mest spridda vapnet är granatgeväret
            Carl Gustaf som har använts i en mängd krig, exempelvis i Burma,
            Sri Lanka, Vietnam och Kashmir.
          </p>
          <p xml:id="i-XNukXTGKzp6SRe1JibgxGV">
            En stor köpare av Carl Gustaf är USA, och vapnet har använts
            i både Irak och Afghanistan. Till granatgeväret finns den s.k.
            flechetteammunitionen, ADM 401, som är utvecklad för specifika
            amerikanska ändamål och särskilt anpassad för krigföring i stadsmiljö.
            Vid explosionen sprids över tusen små sylvassa pilar, s.k. flechetter,
            över ett 100 meter stort område, och risken att oskyldiga civila
            skadas är stor. Människorättsorganisationen Human Rights Watch
            har protesterat mot tillverkningen av ADM 401 för att den är inhuman
            och strider mot Genèvekonventionen.
          </p>
          <p xml:id="i-AYmmTm1yxkh6QPP2bsdQ5g">
            Försvarsindustrins aggressiva marknadsföring av svenska vapen
            uppmärksammades nyligen i tidningen Expressen. Med ord som See
            first Kill first och dödsratio visar Saab upp sina vapensystem
            på försvarsmässan Dimdex, i diktaturen Qatar. I påkostade reklamvideor
            och reklamblad kan intresserade köpare få veta att JAS 39 Gripen
            garanterar en hög dödsratio. Saab marknadsför samtidigt pansarvärnsroboten
            Bill 2 med att den har ett Soft target mode, ett läge för mjuka
            mål exempelvis människor.
          </p>
          <p xml:id="i-jVpzWiMZYiFTABePzwrQZ">
            Att svenska skattepengar betalar för exportsatsningar och marknadsföring
            av sådana produkter är skamligt.
          </p>
          <p xml:id="i-2VDSU4TgKR6UKsdxiDjiPe">
            I augusti 2010 startade Försvarsexportmyndigheten sitt arbete,
            med syfte att främja den svenska vapenexporten. Miljöpartiet har
            hela tiden varit emot att denna myndighet inrättas. Vi anser att
            företagen själva borde bekosta alla exportäventyr som den svenska
            krigsindustrin ger sig in i. Då vapenindustrin inte är vilken
            näring som helst anser vi att det inte är rimligt att svenska
            skattebetalare ska betala för att främja exporten av svensk krigsmateriel.
            Det rimmar dessutom illa med Sveriges politik för global utveckling
            (PGU) att det finns en särskild myndighet för att främja vapenexporten.
            Alla områden ska underställas PGU; vapenexporten är naturligtvis
            inget undantag. Moraliska dilemman blir i längden aldrig bekväma
            att hantera genom ett system av dubbelmoral. Därför menar Miljöpartiet
            att Försvarsexportmyndigheten (FXM) bör läggas ned. Detta vill
            vi ge riksdagen till känna.
          </p>
          <head xml:id="i-8Dy4DgRJupRgeK6FkDrxh5" type="h1">
            Svensk vapenexport bidrar till fattigdom och underutveckling
          </head>
          <p xml:id="i-Kdif5pbVGwVo3QPEWWNUK6">
            Under 2011 sålde Sverige krigsmateriel till flera länder som
            dras med allvarliga fattigdomsproblem. De senaste åren liksom
            i år är Sydafrika och Pakistan bland de främsta mottagarländerna
            för svenska vapen.
          </p>
          <p xml:id="i-5SovCEHFLaaEayqbfMVemj">
            Hela 33,6 procent av Sveriges vapenexport går till fattiga länder.
            I skrivelsen har regeringen valt statistik från Världsbanken där
            länder som Thailand och Sydafrika beskrivs som övre medelinkomstländer,
            och Pakistan som ett lägre medelinkomstland, men i sanning bör
            dessa länder beskrivas som utvecklingsländer. Alla tre länderna
            har en väldigt ojämn inkomstfördelning. Enligt FN:s utvecklingsorgan
            UNDP lever 22,6 procent av Pakistans befolkning på under 1 dollar
            per dag. Hela 60,3 procent lever på under 2 dollar per dag. Enligt
            United Nations Human Development Report är Pakistans utvecklingsindikatorer
            t.o.m. sämre än andra jämförbara länders. Detta blir särskilt
            tydligt när det gäller kvinnornas situation. Pakistan har dessutom
            en högre barnadödlighet än andra sydasiatiska länder. Enligt UNDP-chefen
            Helen Clark har den snabba tillväxten i Sydafrika inte haft några
            positiva effekter på fattigdomsnivån. Sydafrika är ett av världens
            mest ojämlika länder när det handlar om inkomstfördelning. Brasilien,
            dit Saab och Investor hoppas få sälja stridsflygplanet JAS 39
            Gripen E/F, passerades 2009 av Sydafrika som ett av världens allra
            mest ojämlika länder.
          </p>
          <p xml:id="i-Uhwar4kdRDcPCcncTuGSqF">
            Det är ett problem att vi har en regering som inte för en konsekvent
            politik. Regeringen säger sig verka för fattigdomsbekämpning men
            gör samtidigt stora exportsatsningar av krigsmateriel till fattiga
            länder, som Pakistan och Sydafrika. Stora delar av nordvästra
            Pakistan drabbades i juli 2010 av kraftiga översvämningar. Enligt
            FN:s uppskattning drabbades uppemot 20 miljoner människor. Landet
            drabbades på nytt av allvarliga översvämningar 2011 och tillståndet
            är fortfarande allvarligt för miljontals människor. Behovet av
            humanitär hjälp är alltjämt stort.
          </p>
          <p xml:id="i-NMytFWJm3x5nFqFni43SyZ">
            UNDP lyfter i sina rapporter fram problemet med att militära
            investeringar i fattiga länder hämmar livsviktiga satsningar på
            rent vatten och sanitet. Pakistan omnämns särskilt. Varje år dör
            ca 120 000 människor till följd av diarrésjukdomar på grund av
            brist på rent vatten och sanitet. Efter översvämningarna väntas
            dödstalen stiga. Pakistan är ett av få länder i världen som lägger
            mer pengar på försvaret än på utbildning och hälsa tillsammans.
            Krigsmaterielexporten till Sydafrika är större än Sidas hela bistånd
            till humanitära insatser och konfliktrelaterad verksamhet för
            alla länder i Afrika söder om Sahara.
          </p>
          <p xml:id="i-Sci1FHShgnk7Q6KJyD5WQR">
            Svenska vapen säljs till länder med stor fattigdom där vapenköpen
            kan direkt motverka arbetet mot fattigdom. Det är ett grundläggande
            problem att världen väljer att prioritera militära satsningar
            i stället för att lösa fattigdomsproblemet. Man brukar säga att
            för varje krona som läggs på bistånd i världen läggs ytterligare
            15 kronor på militära utgifter.
          </p>
          <p xml:id="i-BupCxVAupVFf6o8qdfBzsF">
            När riksdagen beslutade om politiken för global utveckling (PGU)
            i december 2003 var huvudpunkten att Sveriges politik måste vara
            samstämmig: Det Sverige säger och gör i ett sammanhang måste stämma
            med svenskt agerande i ett annat. Alla politikområden ska sträva
            mot samma mål. Målet är att bidra till en rättvis och hållbar
            global utveckling. Politiken ska präglas av ett rättighetsperspektiv
            och kännetecknas av de fattigas perspektiv på utveckling. Det
            innebär att de fattiga människornas behov, intressen och förutsättningar
            ska vara utgångspunkt i strävandena mot en rättvis och hållbar
            utveckling.
          </p>
          <p xml:id="i-GMeZEfBFojGPZ3ZPHxFFcY">
            Sedan december 2008 är EU:s uppförandekod för vapenexport juridiskt
            bindande. Koden innehåller bl.a. långtgående skrivningar om att
            säljarlandet ska ta hänsyn till om exporten allvarligt riskerar
            att motverka en hållbar utveckling i mottagarlandet.
          </p>
          <p xml:id="i-ArcNbcST4Pzaqfmq2axaS3">
            Om Sverige ska leva upp till PGU och EU:s nya uppförandekod bör
            vapenexporten i varje enskilt fall föregås av en problematiserande
            granskning av om vapenexporten riskerar att motverka hållbar utveckling.
            I samband med vapenexport bör en försiktighetsprincip anammas
            med innebörden att fattigdomsbekämpning har företräde vid målkonflikter.
          </p>
          <p xml:id="i-5SmBbTJhJYuw1Pdyc9h4ra">
            Under året har Miljöpartiet fått information som visar att svenska
            biståndsprojekt används i främjandet av JAS 39 Gripen i Thailand.
            Dokument visar att biståndspersonal vid ambassaden instrueras
            i att JAS-projektet är högsta prioritet och Sverige strävar efter
            att bredda det industriella samarbetet med Thailand. Vi ifrågasätter
            regeringens motstridiga intressen i Thailand givet Sveriges politik
            för global utveckling. Detta vill vi ge riksdagen till känna.
          </p>
          <head xml:id="i-4q5wqh46onDokrgvUi5xAc" type="h1">
            Svenska tjänster och produkter med dubbla användnings­områden
            riskerar att användas repressivt
          </head>
          <p xml:id="i-FHMmN6r67aW7eU5ox143bu">
            Exporten för krigsmateriel är reglerad sedan länge, men rutinerna
            för produkter med dubbla användningsområden (PDA) är bristfälliga
            och för export av kunskap och militära tjänster saknas regler
            helt. Det är inte acceptabelt.
          </p>
          <p xml:id="i-8aFk9eKfPCmfXCcJnx5iTi">
            Den övervakningsutrustning som skulle säljas till Saudiarabien
            hade inte behövt några tillstånd av ISP eftersom de klassats som
            enbart civil utrustning. Grundtanken för ett regelverk kring PDA
            är att civila produkter i händerna på repressiva diktaturer som
            t.ex. Saudiarabien i regel inte används i civila syften. Att ingen
            instans reagerade på planer för export av övervakningsutrustning
            till Saudiarabien tyder på att kontrollen inte fungerar.
          </p>
          <p xml:id="i-YAzb8PU67YCJiNTfAUwjdj">
            I dagsläget får företagen själva klassificera sina produkter
            eller fråga ISP huruvida dessa har dubbla användningsområden.
            Det är inte hållbart. Företag som vill undvika avslag på tillståndsansökan,
            exempelvis på grund av risken för felaktigt användande, har ett
            intresse av att klassificera sina produkter som rent civila och
            med dagens system har de själva möjligheten att göra det.
          </p>
          <p xml:id="i-8cmzftbdqv95gPDGbLd2CG">
            Exporten av militära tjänster är i dag i princip oreglerad. En
            strategichef på vapenindustrins intresseorganisation Soff uppskattar
            att tjänsteexporten i dag uppgår till mellan 10 och 25 procent
            av Sveriges totala vapenexport, vilket motsvarar 1,4 till 3,5
            miljarder kronor årligen.
          </p>
          <p xml:id="i-PqdwyCqLsLLtugSTRuv6rL">
            Genom ett EU-direktiv tvingas Sverige och ISP fr.o.m. den 1 juli
            i år kontrollera tjänsteexporten. Men detta gäller inte för affärsavtal
            som knutits innan dess. Med tanke på avtalens längd är detta oroande.
          </p>
          <p xml:id="i-MXk11WC8BtpbMZoFnKgcXp">
            Svenska militära tjänster och produkter med dubbla användningsområden
            borde liksom all krigsmaterielexport omfattas av ISP:s granskning
            och ett strikt tillståndsgivande. Detta vill vi ge riksdagen till
            känna.
          </p>
          <head xml:id="i-UqUfc3tiK5qVAhX5tqC6HL" type="h1">
            Försäljningsrekord för svensk vapenexport
          </head>
          <p xml:id="i-QRiosf97LfQPgJq3RVeNS1">
            År 2011 var återigen ett rekordår för svensk vapenexport. Krigsmaterielexporten
            uppgick under förra året till 13,9 miljarder kronor, vilket är
            den högsta summan någonsin för svensk export av krigsmateriel.
            Enligt Svenska Freds har vapenexporten mer än fyrdubblats under
            den senaste tioårsperioden, från drygt tre miljarder till mer
            än 13 miljarder. Det motsvarar en ökning på ca 360 procent. Enligt
            Sipri svarar Sverige för 2 procent av världshandeln med vapen
            och är därmed världens tionde största vapenexportör. Omräknat
            till per capita är Sverige världens största vapenleverantör detta
            trots en i teorin restriktiv vapenexportpolitik.
          </p>
          <p xml:id="i-CkK1jBNoUY74KmjZf1UCZt">
            Antalet länder som Sverige exporterade krigsmateriel till uppgår
            till 63. Det är lika många länder som under 2010, som var ett
            rekordår. Detta kan jämföras med 52 länder under 2000 och 33 länder
            under 1990.
          </p>
          <p xml:id="i-U6ENnEgRdUNALUw1g55NPe">
            Utöver de 13,9 miljarder kronor som såldes på export 2011 tillkommer
            inkomster till försvarsindustrin för leasing av krigsmateriel.
            Enligt skrivelsen är dessa inkomster inte inkluderade i underlaget
            eftersom det inte utgör en försäljning. Men Miljöpartiet menar
            att för att få en tydlig översikt av försvarsindustrins intäkter
            och hur den svenska krigsmaterielexporten fungerar är det viktigt
            att även dessa leasingavtal redovisas tydligt.
          </p>
          <p xml:id="i-3E8vetp72JNFaQ1ypx3h72">
            Av Sveriges totala export gick drygt 22 procent till EU, Norge
            och Schweiz. Till Australien, Japan, Kanada, Sydkorea, Thailand,
            Sydafrika och USA gick ca 27 procent. Över hälften av den svenska
            vapenexporten gick till ett tjugotal övriga länder som Brunei,
            Pakistan, Förenade Arabemiraten och Saudiarabien.
          </p>
          <p xml:id="i-8iovdtkfhAUtT7nyYsDiR1">
            I strid med gällande riktlinjer fortsätter Sveriges krigsmaterielexport
            till krigförande länder. Dessutom säljer Sverige vapen till förtryckarstater
            och militärdiktaturer. De fem största mottagarna av svensk försvarsmateriel
            2011 var Thailand (3,0 miljarder kronor), följt av Saudiarabien
            (2,9 miljarder kronor), Indien (1,0 miljarder kronor), Pakistan
            (0,8 miljarder kronor) och Storbritannien (0,7 miljarder kronor).
            Fördelningen mellan övrig krigsmateriel (ÖK) och krigsmateriel
            för strid (KS) var 58 respektive 42 procent under 2011.
          </p>
          <p xml:id="i-7M5ZLQDf8MzhnvtGtDXWXa">
            Sedan Sveriges politik för global utveckling (PGU) infördes har
            Sveriges vapenexport till utvecklingsländer skjutit i höjden.
            Nästan vart fjärde svenskt vapen säljs i dag till fattiga utvecklingsländer.
            Detta är en olycklig trend. Trots den moderatstyrda regeringens
            propositioner och skrivelser och dess fagra tal om mänskliga rättigheter
            och demokrati gör den ingenting för att stoppa denna negativa
            utveckling.
          </p>
          <p xml:id="i-6hLQiLUEiLR1BysAvpasNU">
            Sverige sålde under 2011 krigsmateriel till flera länder som
            av flera demokratiinstitut klassas som icke-demokratier, däribland
            Saudiarabien, Förenade Arabemiraten och Bahrain. Krigsmateriel
            och övervakningsutrustning har även sålts till flera av de länder
            i Nordafrika och Mellanöstern som just nu befinner sig mitt i
            en turbulent tid där demokratiska krafter utmanat det totalitära
            styret, som exempelvis Tunisien, Egypten och Bahrain. Detta vill
            vi ge riksdagen till känna.
          </p>
          <head xml:id="i-Mrv8RsMNPzYczsVZqrybT1" type="h1">
            En översyn av myndigheterna krävs
          </head>
          <p xml:id="i-5zbbAtZLAy4UcA8oTwZseN">
            Vi har i dag lagar för exporttillstånd som i grunden är bra,
            men Saudiaffären visar hur man ständigt hittar vägar att gå runt
            lagstiftningen. Riksdagen har därför begärt en skärpning av lagen.
            Det är viktigt att regeringen och ansvarig minister, handelsminister
            Ewa Björling, skyndsamt återkommer till riksdagen med en lagstiftning
            som garanterar att mänskliga rättigheter och demokrati är ett
            absolut krav för att tillstånd för export av krigsmateriel ska
            kunna ges.
          </p>
          <p xml:id="i-yRpc5GtiguwFkKjTNpBz3">
            Saudiaffären visar att dagens system med stängda dörrar och tystnadsplikt
            inte fungerar. Folket och riksdagen saknar i realiteten insyn.
            När skandaler avslöjas kan ansvariga politiker i skydd av sekretessen
            skylla ifrån sig på myndigheter och tjänstemän. Beslut om till
            vem Sverige exporterar krigsmaterial måste vara öppna. Så är fallet
            i flera andra länder med en exporterande försvarsindustri.
          </p>
          <p xml:id="i-8LXG4NMP2U1x97rj7qbhUb">
            Genom dagens system har ansvaret skjutits från politiker till
            myndigheter och råd. Detta gör att politikerna kan hålla kontroversiella
            affärer på armlängds avstånd. Det är inte ett demokratiskt stabilt
            system. Våra folkvalda måste kunna hållas ansvariga för sina beslut.
            Dagens ordning med Inspektionen för strategiska produkter (ISP)
            som beslutande myndighet måste ändras. Ett organ med direkt politiskt
            ansvar måste fatta besluten.
          </p>
          <p xml:id="i-8sLTGqiUTjZuSb5LEN1vra">
            Vi bör en gång för alla ta ställning för demokrati och öppenhet
            och sluta att beväpna diktaturer. Sverige är inte betjänt av fler
            avgångna försvarsministrar; det Sverige behöver är en ny och öppnare
            politik runt vapenexporten. Därför krävs en grundlig reformering
            av reglerna kring exportkontrollen av strategiska produkter.
          </p>
          <p xml:id="i-KvnkgJjF3FdK2DhnmH8WGA">
            Enligt Miljöpartiet är det ett mål i sig att begränsa vapenproduktionen
            i världen. En grundförutsättning för att en näring ska kunna få
            exportstöd borde vara att det ställs krav på transparens och en
            tydlig redovisning av vart pengarna går. Detta för att inte svenska
            skattemedel ska gå till korruption. Regelverket för vapenexport
            borde självfallet underställas samma tuffa regler som inom biståndssektorn,
            med sina tydliga krav på redovisning.
          </p>
          <p xml:id="i-FhGk7UZMXdJphLgF3PYtf8">
            Dessutom borde de statliga exportorganen som försäkrar och lånar
            ut pengar till svenska företag i länder med stora risker underställas
            regler om mänskliga rättigheter. Både vapenexporten och den statligt
            finansierade exportpolitiken med Exportkredit­nämnden (EKN) och
            Svensk Exportkredit (SEK) borde självklart underordnas regelverk
            för att säkerställa att inget stöd ges till affärer som riskerar
            att bidra till kränkningar av mänskliga rättigheter. Transparens
            borde vara en självklarhet. Detta vill ge riksdagen till känna.
          </p>
          <head xml:id="i-SEe2zAnCLQVx6e9XhcQjSd" type="h1">
            Europeiska försvarsbyrån (Eda)
          </head>
          <p xml:id="i-MT4KafdbYtE6nsiP5CHcYJ">
            År 2004 bildades Europeiska försvarsbyrån (Eda). Byråns primära
            uppgift är att söka förenkla och samordna flera länders materielupphandlingar.
            Dess syfte är också att utveckla försvarskapaciteten, stärka samarbetet
            om krigsmateriel, stärka försvars­industrin i Europa samt främja
            militär forskning och utveckling. Produktion och utveckling av
            krigsmateriel är en mycket viktig del av EU:s säkerhetspolitik.
            Det gäller att exportera och sälja så mycket vapen som möjligt
            i världen. Miljöpartiet är oroligt för att starka krafter styr
            utvecklingen mot en gemensam politik och upphandlingsprocess för
            försvarsmateriel inom EU.
          </p>
          <p xml:id="i-Zf1UGiW52K7K99PKbNkzo">
            EU:s nya uppförandekod för vapenexport är juridiskt bindande
            sedan december 2008. Vi noterar att koden bl.a. innehåller långtgående
            skrivningar om att säljarlandet ska ta hänsyn till om exporten
            allvarligt riskerar att motverka en hållbar utveckling i mottagarlandet,
            vilket är positivt. Det är svårt att vara kritisk till en uppförandekod
            och till transparens, som båda i grunden är något bra. Men Miljöpartiet
            ser med oro på de intressen som ligger bakom. Vi ser försvarsbyråns
            arbete som en del i utvecklingen mot en upprustning i Europa.
            Detta är något som vi är starkt kritiska till. Risken finns att
            Eda verkar för en harmonisering av den relativt restriktiva svenska
            lagstiftningen för vapenexport till en mer liberal lagstiftning
            på EU-nivå.
          </p>
          <p xml:id="i-JLxmdJNdg4Hk5aPFFW1AUS">
            Handel med krigsmateriel måste självfallet omgärdas med stora
            restriktioner. Det är inte en vara vilken som helst som är en
            del av EU:s inre marknad. Det är viktigt att EU:s politik blir
            mer restriktiv och tillämpas strikt. Miljöpartiet finner det märkligt
            att EU å ena sidan säger sig vilja verka för nedrustning och exportkontroll,
            å andra sidan lägger alltmer resurser på egen krigsmateriel och
            på att ta fram nya vapensystem i den gemensamma försvarsbyrån.
            Detta vill ge riksdagen till känna.
          </p>
        </div>
        <div type="motSignatures">
          <list>
            <item xml:id="i-P3P6kQup56mYjpLh5Lsmyo" who="i-34FRvyXQKUigF3Qr9AwKJe">
              Bodil Ceballos (MP)
            </item>
            <item xml:id="i-Tttna1hyUeeUDEVa9Rnzrn" who="i-FeVXF7pVocmUfQoPXGuJKR">
              Valter Mutt (MP)
            </item>
            <item xml:id="i-6mookCdYebNXNiw3cxyX7a" who="i-2EZPhWWR7yHztg3zN2aNvh">
              Peter Rådberg (MP)
            </item>
            <item xml:id="i-8xpUUTwZ4m57CEJUCAWb8Q" who="i-DLt3BwBDVwBxqxVEki5m5B">
              Annika Lillemets (MP)
            </item>
          </list>
        </div>
      </div>
    </body>
  </text>
</TEI>
