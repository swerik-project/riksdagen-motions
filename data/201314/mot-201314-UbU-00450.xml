<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201314-UbU-00450">
  <teiHeader>
    <fileDesc>
      <titleStmt>
        <title>Social investeringsstrategi</title>
        <author corresp="i-4LKTA9z8sbBuJRYc3JmusK i-H5HJUuQkcmeBKzDKgSJFMx">av Shadiye Heydari och Lars Johansson (S)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Social investeringsstrategi</title>
          <idno type="rdwebb">H102Ub450</idno>
          <rs type="number">Ub450</rs>
          <orgName type="comitteeAbbreviation">UbU</orgName>
          <ref type="dokument_url_text">http://data.riksdagen.se/dokument/H102Ub450/text</ref>
          <ref type="dokument_url_html">http://data.riksdagen.se/dokument/H102Ub450</ref>
          <ref type="dokumentstatus_url_xml">http://data.riksdagen.se/dokumentstatus/H102Ub450</ref>
          <ref type="doc">http://data.riksdagen.se/fil/A362F090-55C2-4093-AF5C-ACB24689BA2A</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-4LKTA9z8sbBuJRYc3JmusK</idno>
            <name>Shadiye Heydari</name>
            <state type="partyAffiliation" ref="Q105112">
              <desc>S</desc>
            </state>
          </person>
          <person gender="man">
            <idno>i-H5HJUuQkcmeBKzDKgSJFMx</idno>
            <name>Lars Johansson</name>
            <state type="partyAffiliation" ref="Q105112">
              <desc>S</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-UvMRdHiDyBtFUcMavum9mu" type="signed"/>
        <correspContext corresp="i-UvMRdHiDyBtFUcMavum9mu">
          <note type="signatory" corresp="i-4LKTA9z8sbBuJRYc3JmusK"/>
          <note type="signatory" corresp="i-H5HJUuQkcmeBKzDKgSJFMx"/>
        </correspContext>
        <correspAction type="numbering" xml:id="i-8YQQyjyp5XvchQhmZ3E8x5">
          <date when="2013-10-07"/>
        </correspAction>
        <correspAction type="submission" xml:id="i-BM9S4wdFMXVDPB5f6qSUsJ">
          <date when="2013-10-03"/>
        </correspAction>
        <correspAction type="transfer" xml:id="i-KNurS7NfdNAk9mCSNQw8JJ">
          <date when="2013-10-02"/>
        </correspAction>
        <correspAction type="assigned" xml:id="i-7MEtkVyXFfUw52H4BBzGgX"/>
        <correspContext corresp="i-7MEtkVyXFfUw52H4BBzGgX">
          <ref type="assignedTo">Utbildningsutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motHeader"/>
      <div type="motBody">
        <div type="motProposal" subtype="förslag">
          <head xml:id="i-AgPjkDWNMETFL4F8q98XLL">
            Förslag till riksdagsbeslut
          </head>
          <p xml:id="i-4dTbZVfnWvmYPogPdebTQg">
            Riksdagen tillkännager för regeringen som sin mening vad som
            anförs i motionen om att utifrån problembeskrivningarna i denna
            motion inrätta en kommission för att med sakkunskap och reformistisk
            fantasi utarbeta en social investeringsstrategi med barnperspektiv
            för att över tid utjämna skillnader i kognitiv förmåga i befolkningen,
            främja social rörlighet mellan generationer och motverka segregerande
            polarisering i kunskapssamhället.
          </p>
        </div>
        <div type="motContent">
          <head type="h1" xml:id="i-P4JU5UKHmy5J5Abg3T9h41">
            Motivering
          </head>
          <p xml:id="i-PPWkj9i3eKCRGXcn1VnqWM">
            Vi är på väg in i vad vi kallar kunskapssamhället. Över hela
            linjen ökar kraven på utbildning, flexibilitet och kompetens i
            arbetslivet. Efterfrågan på okvalificerat arbete har avtagit i
            flera decennier. Den kognitiva förmågan blir alltmer utslagsgivande
            för människors livschanser. Det handlar om funktioner i hjärnan
            som hjälper oss att förstå, lagra och använda information. Kognitionen
            omfattar bland annat minne, inlärning, språk, problemlösning,
            uppmärksamhet och koncentration.
          </p>
          <p xml:id="i-Hm6PZV2h44f3mi7VV1tL4C">
            Utvecklingspsykologer talar om för oss att en individs kognitiva
            förmåga formas av både arv och miljö, men tvillingstudier visar
            att så mycket som upp till 60 procent av variationen mellan människor
            beror på stimulansen under den tidiga barndomen (Hunt 1995). De
            sex första levnadsåren – och i synnerhet det andra och tredje
            – är av avgörande betydelse som en formativ fas för individen.
            Nyare forskningsrön visar att skolans möjligheter att i efterhand
            kompensera för bristande kognitiv stimulans under tidiga levnadsår
            är mycket begränsad (Esping-Andersen 2009).
          </p>
          <p xml:id="i-E7SVB9A1cqt7Aqyu1zi6aD">
            Det betyder att skillnader i uppväxtmiljö och föräldrars förutsättningar
            att forma familjen till en stimulerande och lärande krets blir
            en hävstång för ökad ojämlikhet i kunskapssamhället.
          </p>
          <p xml:id="i-P3FvpHpyR3dRs7VkwQPUuP">
            Vi ser i dag tilltagande kontraster i storstäderna, mellan å
            ena sidan miljonprogrammets förorter med låga utbildningsnivåer
            och inkomster, hög arbetslöshet och svaga skolresultat, och å
            den andra välbeställda villaområden och innerstadsdelar som uppvisar
            den rakt motsatta socioekonomiska bilden. Vi befinner oss i en
            polariserande samhällsutveckling där det sociala arvets grepp
            hårdnar.
          </p>
          <p xml:id="i-JmaDsNEqBmjaHxqTSgNRbr">
            OECD genomför vart tredje år s.k. PISA-undersökningar i 70 länder.
            Det är ett test av femtonåringars språkliga, naturvetenskapliga
            och matematiska färdigheter. Det är inte så mycket kunskapsprov
            utan kan, i synnerhet i den matematiska delen, ses som ett kognitivt
            test. Med resultaten från PISA-undersökningarna kan vi jämföra
            fördelningen av kognitiv förmåga i befolkningarna i olika länder.
            Skillnaderna är betydande. Utesluter vi en rasistisk förklaring
            som saknar evidens, att det skulle ha sin grund i genetiska skillnader
            mellan olika nationaliteter, måste vi erkänna att människors levnadsvillkor
            och hur de formas av traditioner, materiella omständigheter och
            politik är av central betydelse i sammanhanget (OECD 2010).
          </p>
          <p xml:id="i-REsnTuNwAbsSeVRvrd8wYR">
            Med data från PISA-undersökningarna kan man faktiskt beräkna
            ginikoefficienten, dvs. ett mått som brukar användas för att beskriva
            inkomstskillnader, för spridningen av kognitiv förmåga i befolkningen.
            För Förenta staternas del blir den dubbelt så hög (0,16) som för
            Danmark (0,08). Jämlikhet handlar inte bara om inkomster. En viktig
            dimension i sammanhanget är folkhälsan. Det finns forskning som
            visar att en ökning av den kognitiva förmågan med 15 IQ-enheter
            reducerar den allvarliga sjukligheten med en tredjedel (Bremberg
            2010).
          </p>
          <p xml:id="i-KmrXGXMP41XNeKPDg127MJ">
            De svenska resultaten i PISA-undersökningarna har under senare
            tid försämrats på ett alarmerande sätt. Mellan åren 2003 och 2009
            nära fördubblades andelen 15-åringar som inte når upp till vad
            som kallas PISA-minimum (nivå två) i den matematiska delen, från
            12 till 21 procent. Vi närmar oss de stora klyftornas Förenta
            staterna, där 23 procent av femtonåringarna hamnar under PISA-minimum,
            att jämföra med exempelvis Finland där det bara är åtta procent.
            Att inte nå upp till PISA-minimum är att ha svårt att förstå och
            använda sig av mycket enkel information. I klartext är det att
            vara mer eller mindre kognitivt dysfunktionell i kunskapssamhället.
          </p>
          <p xml:id="i-5wDDoqf96wRy8vYbymLVUp">
            I Sverige handlar det om att var femte person i denna ålderskull,
            som i år fyller 19 och står på tröskeln till vuxenlivet, löper
            hög risk att genom hela livet bli inlåst i en marginaliserad position
            till följd av svaga förutsättningar att svara mot de nya högre
            kraven i arbetslivet. Genom det sociala arvets mekanismer är risken
            också hög för att marginaliseringen överförs till kommande generationer.
          </p>
          <p xml:id="i-Kx8eKpmoosX9ZyHVfGeTT3">
            När resultaten av 2009 års PISA-undersökning publicerades drog
            en del socialdemokratiska ledarskribenter slutsatsen att vi nu
            ser resultatet av major Björklunds kasernpedagogik. Den förtjänar
            förvisso kritik, men här finns nog förklaringen längre tillbaka
            i tiden. De femtonåringar som presterade bättre år 2003 var födda
            år 1988 och tillbringade sina första sex, för den kognitiva utvecklingen
            avgörande, levnadsår i ett annat samhälle än de femtonåringar
            som presterade sämre år 2009 och var födda år 1994. År 1988 fanns
            praktiskt taget ingen arbetslöshet i Sverige. Av dem som föddes
            år 1994 drabbades många inte bara av sämre socioekonomiska villkor
            under de första levnadsåren till följd av föräldrars arbetslöshet,
            vilket vi vet har en negativ inverkan på familjens förutsättningar
            att vara en stimulerande och lärande uppväxtmiljö. De drabbades
            dubbelt av att barn till arbetslösa på 1990-talet utestängdes
            från den offentliga barnomsorgen och därmed gick miste om förskolans
            insatser för att kompensera för bristande kognitiv stimulans i
            familjen.
          </p>
          <p xml:id="i-3Pr4iGnMeonDxg3sqYykhr">
            Allmän förskola av hög pedagogisk kvalitet är en hörnsten för
            en social investeringspolitik för att främja goda utvecklingsvillkor
            för alla barn. Forskningen visar entydigt att barn under det första
            levnadsåret bör vårdas av familjen, men därefter har pedagogisk
            offentlig barnomsorg en mycket gynnsam inverkan på människors
            kognitiva utveckling. Av PISA-data framgår att barn som deltagit
            i tidig barnomsorg, under andra och tredje levnadsåren, signifikant
            uppvisar högre testpoäng än barn som inte har gjort det, exempelvis
            i Danmark med i genomsnitt tio procent. Störst är effekten för
            individer som växer upp i familjer med sämre förutsättningar att
            vara lärande och stimulerande miljöer (Bennett 2008, Esping-Andersen
            2009).
          </p>
          <p xml:id="i-2qpmcb8ARTDkw2m6E9AaH3">
            Sedan år 2003 har barn till arbetslösa rätt till förskola i Sverige
            från treårsåldern, dvs. det fjärde levnadsåret, men i många kommuner
            är denna rätt begränsad till halv vistelsetid. Som regel är barn
            till föräldrar som lever på försörjningsstöd uteslutna från barnomsorgen
            till det fjärde levnadsåret (Lorentzi 2011). Då får de enligt
            lag rätt till 15 timmars vistelsetid i veckan. Men nära 15 procent
            av barnen går överhuvudtaget inte i förskolan. Vi kan på goda
            grunder anta att individer som är i störst behov av barnomsorgens
            kompensatoriska insatser mot bristande kognitiv stimulans i hemmen
            är överrepresenterade i dessa grupper. Täckningsgraden för barn
            under de andra och tredje, för den kognitiva utvecklingen viktigaste,
            levnadsåren är 39,5 procent i Sverige, vilket är under genomsnittet
            för de nordiska länderna om 45,2 procent, och mycket lägre än
            Danmarks 61,7 procent (Lohman, Peter, Rostgaard &amp; Spiess 2009).
          </p>
          <p xml:id="i-8EGQkfNwvs97Xb1xNCRLjV">
            Kvaliteten i barnomsorgen är en nyckelfråga. Nobelpristagaren
            James Heckman beräknar att varje US-dollar som investeras i kvalitetshöjning
            (antalet barn per pedagogisk personal) ger en avkastning om 5,60
            US-dollar för samhället i form av framtida effekter på sysselsättning,
            kriminalitet och försörjningsstöd (Carneiro &amp; Heckman 2003). I
            Sverige har kostnaden per barn i förskolan reducerats med 22 procent
            mellan åren 1980 och 2005 (Börjesson 2008). I många kommuner viktas
            anslagen till grundskolan efter socioekonomiska kriterier, men
            inte till förskolan trots att forskningen visar att de utjämnande
            effekterna av detta skulle vara väsentligen mycket större. Vi
            ser att det på en rad punkter finns en betydande utvecklingspotential
            för en socialdemokratisk barnomsorgspolitik som utjämnar livschanser
            och motverkar segregation.
          </p>
          <p xml:id="i-MvbkCBiG7smLNHuiKZnrJ7">
            Ytterligare en omständighet för försämringen av de svenska resultaten
            i PISA-undersökningarna är att andelen 15-åringar som tillbringat
            sina första levnadsår i ett annat land under omständigheter som
            fick familjen att fly och söka asyl i Sverige var högre bland
            dem som testades år 2009 än år 2003. Även efter rensning för moderns
            utbildningsnivå, föräldrarnas socioekonomiska status och antal
            böcker i hemmet kvarstår en skillnad till immigranters nackdel
            i PISA-undersökningarna i praktiskt taget alla västliga och nordliga
            EU-länder, inklusive Sverige. De sämre utsikterna på arbetsmarknaden
            för dessa ungdomar har således inte bara sin förklaring i diskriminering.
          </p>
          <p xml:id="i-SFwwV9pnf8VwuWxPaEp43g">
            När det gäller barn och ungdomar i flyktingfamiljer som kommer
            hit i skolåldern måste skolans insatser i mycket högre grad än
            tidigare anpassas efter individernas förutsättningar och förkunskaper.
            Undervisning i kärnämnen bör under de första åren så långt det
            är möjligt tillhandahållas på hemspråk. Det är ett angeläget forskningsfält
            att finna evidensbaserade, ickestigmatiserande metoder att stödja
            dessa barn och ungdomar, både med direkta samhällsinsatser och
            genom att stärka föräldrarnas förutsättningar att investera i
            sina barn. Anställningsfrämjande åtgärder bör i sammanhanget betraktas
            som högprioriterade inte bara för individens del utan också som
            en investering i nästa generations humankapital. Den mest effektiva
            insatsen mot barnfattigdom är att se till att modern är förvärvsarbetande.
          </p>
          <p xml:id="i-Ep3BKoJCs8fU3FWH31tjn6">
            Den brittiska Marmotrapporten för bättre folkhälsa lanserar vad
            som kallas proportionell universalism i socialpolitiken. Det är
            en väg att stödja dem med större behov som kringgår problematiken
            att selektiva insatser riskerar att kränka familjens integritet,
            blir stigmatiserande och motverkar sitt syfte. Det handlar om
            att öka kunskapen om riskfaktorer, utifrån dessa identifiera var
            riskgrupper finns och proportionalisera generella insatser på
            gruppnivå för att minska riskerna. Ett exempel som vi redan tillämpar
            i många kommuner är att resurser till grundskolan viktas efter
            socioekonomiska kriterier. Marmotrapporten föreslår att offentliga
            medel till alla verksamheter som på olika sätt har inverkan på
            barns och ungdomars utveckling ska fördelas efter den sociala
            gradienten (UCL 2011).
          </p>
          <p xml:id="i-3VKeiCX6zhHdTmCFHRBghf">
            En annan faktor som är av betydelse för barns kognitiva utveckling
            är helt enkelt hur mycket tid föräldrarna ägnar åt dem. Högutbildade
            föräldrar lägger sammantaget avsevärt mycket mer tid på aktiviteter
            med sina barn än lågutbildade. Skillnaden handlar om fäderna (Esping-Andersen
            2009, Hook 2006).
          </p>
          <p xml:id="i-Pob7YgV65DpYDuv7t75M7h">
            I den övre delen av den socioekonomiska skalan ser vi i dag i
            stort sett jämställda parbildningar, där kvinnan har egen kvalificerad
            yrkeskarriär och männens tidsinvesteringar i sina barn har ökat
            dramatiskt under senare decennier. Längre ner på skalan ökar kvinnans
            ekonomiska beroende av mannen till följd av deltidsarbete och
            lägre löner i kvinnodominerade yrken – och desto mer får hon ta
            ansvaret för hushållsarbete och barnomsorg. Detta handlar inte
            speciellt om särskilt utsatta grupper utan rör i varierande grad
            stora skikt i befolkningen. Men problematiken skärps nedåt längs
            den socioekonomiska skalan. Obalansen är allra mest akut bland
            marginaliserade skikt med en hög frekvens av immigranter. Här
            är kvinnors utbildningsnivå och förvärvsgrad mycket låg i kombination
            med patriarkaliska normer från andra kulturer – och fäderna är
            praktiskt taget frånvarande i omsorgerna av de små barnen.
          </p>
          <p xml:id="i-UkZhpzvLuynEQP98yw9bRk">
            Nu är inte infödda svenskar fria från traditionella värderingar
            heller, även om det är en överdrift att som Gudrun Schyman gjorde
            gällande att det är samma förtryckande strukturer här som bland
            talibaner i Afghanistan. Stefan Svallfors (2004) har visat att
            arbetarklassen i fördelningspolitiska frågor står till vänster
            om medelklassen, men i moral- och värderingsfrågor tenderar både
            dess män och kvinnor att vara mer konservativa. Det handlar bland
            annat om synen på könsroller.
          </p>
          <p xml:id="i-UNaNdAQRJJBPJLvqVqneRD">
            Att jämställdheten är ojämnt fördelad över den socioekonomiska
            skalan bekräftas av studier av uttaget av föräldraförsäkringen.
            Fäder med låga inkomster tar ut föräldraledighet i mindre utsträckning
            än fäder med högre inkomster. Det finns också en korrelation mellan
            föräldrarnas inkomster. Ju högre inkomst fadern har desto högre
            inkomst har också modern och skillnaden dem emellan avtar. Omvänt
            gäller att i familjer där mannen har låg inkomst tenderar även
            kvinnan att ha det – men hennes är lägre än mannens (SOU 2003).
          </p>
          <p xml:id="i-SagR7Hs5S9r42WkNt3Chcs">
            Esping-Andersen (2009) påpekar att forskningen visar att ju starkare
            förhandlingsposition kvinnan har i parrelationen, desto större
            ansvar tenderar mannen att ta för det reproduktiva arbetet och
            relationen blir mer jämställd. I den krassa värld vi lever avgörs
            kvinnans förhandlingsposition i stor utsträckning av i vilken
            grad hon bidrar till hushållets försörjning. I sammanhanget ter
            sig Gustav Möllers linje som socialminister på 1940-talet, i en
            tid när hemmafruidealet dominerade i Sverige och flertalet kvinnor
            saknade egen inkomst, att barnbidraget alltid skulle gå till modern,
            som intuitivt genial. Det kan knappast råda något tvivel om att
            makten över barnbidraget förstärkte kvinnors förhandlingspositioner
            i familjerna under efterkrigsdecennierna.
          </p>
          <p xml:id="i-GASy94AUU3C3hyZeaDtKqk">
            Reformer som i dag understödjer kvinnors förhandlingspositioner
            i familjerna i den nedre delen av den socioekonomiska skalan,
            och därmed verkar utjämnande för människors livschanser genom
            att öka den sammanlagda tid föräldrar ägnar åt sina barn till
            följd av fädernas större engagemang, skulle på en och samma gång
            både försvaga grunden för rigida och konservativa värderingar
            och bli en motverkande kraft till de starka tendenser vi ser till
            polarisering i kunskapssamhället. Det handlar inte så mycket om
            att påverka attityder för att åstadkomma samhällsförändringar,
            utan att i reformistisk anda verka i den motsatta riktningen.
          </p>
          <p xml:id="i-3DatjqL5MSqWiQQX7mDQVL">
            Sammanfattningsvis kan man konstatera att det finns mycket starka
            mekanismer för en social polarisering i kunskapssamhället, som
            tar sig tydligast uttryck i storstadsområdenas segregation i utsatta
            stadsdelar med svaga skolresultat, hög arbetslöshet, låga inkomster
            och dålig folkhälsa, och å den andra välbeställda villa- och innerstadsområden
            som visar den rakt motsatta socioekonomiska bilden. Det sociala
            arvets grepp hårdnar och förstärker klyftorna. Traditionell omfördelningspolitik
            förmår inte att motverka den humankapitalförstöring vid den socioekonomiska
            skalans nedersta delar som detta leder till. Det fordras en helt
            ny ansats av en social investeringsstrategi med inriktning på
            barnperspektiv och tidiga insatser för att utjämna människors
            förutsättningar och livschanser.
          </p>
          <p xml:id="i-XVywxWyuK5GJxTzVXcvkT2">
            Argumenten för detta är utomordentligt starka, inte bara utifrån
            en humanistisk strävan att främja jämlikhet och social rättvisa.
            Det gäller även att i majoritetens intresse minimera kostnader
            för att i efterhand försöka komma till rätta med sociala missförhållanden,
            kriminalitet och utbrott av våldsverkan som inte kan tolereras
            i ett civiliserat rättssamhälle. Til syvende og sidst handlar
            det om att investera i humankapitalet för att mobilisera alla
            mänskliga resurser och rusta ett Sverige med en åldrande befolkning
            att stå starkt inför utmaningarna i morgondagens globaliserade
            kunskapssamhälle.
          </p>
          <p xml:id="i-BvNTrYtyNSXJwYT98PT8dK">
            Vi föreslår därför att regeringen får i uppdrag att utifrån problembeskrivningarna
            i denna motion inrätta en kommission för att med sakkunskap och
            reformistisk fantasi utarbeta en social investeringsstrategi med
            barnperspektiv för att över tid utjämna skillnader i kognitiv
            förmåga i befolkningen, främja social rörlighet mellan generationer
            och motverka segregerande polarisering i kunskapssamhället.
          </p>
        </div>
        <div type="motSignatures">
          <list>
            <item xml:id="i-9FLVLwuSeaGXGRY767r1Tz">
              Shadiye Heydari (S)
            </item>
            <item xml:id="i-QYwimvpnzBc8bSAiFhxiuj">
              Lars Johansson (S)
            </item>
          </list>
        </div>
      </div>
    </body>
  </text>
</TEI>
