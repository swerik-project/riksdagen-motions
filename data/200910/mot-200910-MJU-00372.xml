<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-200910-MJU-00372">
  <teiHeader>
    <fileDesc>
      <titleStmt>
        <title>Översyn av klimatpolitiken</title>
        <author corresp="i-SmQxY46smWu5awEQ2oGr4n">av Ingemar Vänerlöv (kd)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Översyn av klimatpolitiken</title>
          <idno type="rdwebb">GX02MJ372</idno>
          <rs type="number">MJ372</rs>
          <orgName type="comitteeAbbreviation">MJU</orgName>
          <ref type="dokument_url_text">http://data.riksdagen.se/dokument/GX02MJ372/text</ref>
          <ref type="dokument_url_html">http://data.riksdagen.se/dokument/GX02MJ372</ref>
          <ref type="dokumentstatus_url_xml">http://data.riksdagen.se/dokumentstatus/GX02MJ372</ref>
          <ref type="doc">http://data.riksdagen.se/fil/2F833902-871F-4CBE-9CB1-67756EAAE1EC</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-SmQxY46smWu5awEQ2oGr4n</idno>
            <name>Ingemar Vänerlöv</name>
            <state type="partyAffiliation" ref="Q213654">
              <desc>KD</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-C3e4NVsu82CCuUz4nbganD" type="signed"/>
        <correspContext corresp="i-C3e4NVsu82CCuUz4nbganD">
          <note type="signatory" corresp="i-SmQxY46smWu5awEQ2oGr4n"/>
        </correspContext>
        <correspAction xml:id="i-Kp3xyKzEHoHfHVLULdJ7MR" type="numbering">
          <date when="2009-10-06"/>
        </correspAction>
        <correspAction xml:id="i-NnmMdSg6bPKxfSRTzfKfUw" type="submission">
          <date when="2009-10-05"/>
        </correspAction>
        <correspAction xml:id="i-bbXjiFDtr6CkCeeT1pgMQ" type="transfer">
          <date when="2009-10-05"/>
        </correspAction>
        <correspAction xml:id="i-2evYLXQARGAVuXbwhNMTiu" type="assigned"/>
        <correspContext corresp="i-2evYLXQARGAVuXbwhNMTiu">
          <ref type="assignedTo">Miljö- och jordbruksutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div xml:id="i-K74hjEEPpwyRGMm6Wm92HD" type="motBody">
        <div xml:id="i-TmJC8gHvSi4gkRXKtWjaaj" type="motProposal" subtype="förslag">
          <head xml:id="i-31AVfY4qwCrudbGBjSuVeH">
            Förslag till riksdagsbeslut
          </head>
          <list xml:id="i-YMUy1JsnhaoAuw9dY7ByAA" style="ol">
            <item xml:id="i-j5x1bEmXsbWYaaZvKbYcT">
              Riksdagen tillkännager för regeringen som sin mening vad som
              anförs i motionen om behovet av en bred klimatforskning.
            </item>
            <item xml:id="i-J9mHAXfjNYwBhukkNu5zSk">
              Riksdagen tillkännager för regeringen som sin mening vad som
              anförs i motionen om behovet av en oberoende granskningsfunktion
              i samband med att klimatologiska forskningsresultat sammanställs.
            </item>
          </list>
        </div>
        <div xml:id="i-XnhbghkPvPQU3fTjYpRoBa" type="motContent">
          <head xml:id="i-3ACPH9M5jyEZCfNUwztxxF" type="h1">
            Motivering
          </head>
          <p xml:id="i-5D1s7JwovHFigPm18xqGEK">
            På senare tid har klimatet varit i fokus som aldrig förr. Dagligen
            matas vi med budskap om klimatförändringarna (i bestämd form),
            som om dessa vore definierade. Domedagsprofetior avlöser varandra
            i media. Mer eller mindre aningslösa journalister och politiker
            påstår ej sällan när någon spektakulär väderhändelse ägt rum att
            vi ser redan resultatet av klimatförändringarna, trots att statistiken
            visar att likadant väder har ägt rum förr. T ex var det i somras
            skyfall med besvärliga följdverkningar i mellersta Norrland. En
            kommunpolitiker menade då att avloppsledningsnätet inte var konstruerat
            för sådana regnmängder som nu klimatförändringarna ger upphov
            till. Intressant är att den största officiella dygnsnederbörden
            i Sverige ägde rum redan 18 juni 1908 i Härnösand, då det kom
            187 mm regn. Enligt SMHI är klimat det genomsnittliga vädret under
            en 30-årsperiod. Det dagliga vädret bevisar därför ingenting om
            eventuella klimatförändringar. För övrigt är klimatförändringar
            i sig inget att hetsa upp sig för, eftersom de alltid har ägt
            rum så länge jorden funnits till. Vad som i det här fallet är
            intressant är om vi kan befara en rent antropogen global uppvärmning
            (AGW = Anthropogenic Global Warming) alltså en klimatförändring
            förorsakad av människan själv.
          </p>
          <p xml:id="i-W15seJdebnqG8P2yYtZsYC">
            Tvivelsutan har jordens medeltemperatur stigit under senare årtionden.
            Den så gott som allmänt förhärskande teorin är att detta beror
            på att våra ökande koldioxidutsläpp utgör en förstärkt växthuseffekt
            som därmed verkar uppvärmande på jorden. I debatten hörs ofta
            att koldioxidhalten i atmosfären ökat med 30 procent, vilket givetvis
            kan tyckas anmärkningsvärt. Dock är andelen koldioxid i atmosfären
            mycket låg. Länge har den legat på 0,3 promille. Nu är den efter
            nämnda ökning snart uppe i 0,4 promille. Andelen koldioxid i atmosfären
            har alltså gått upp en tiondels promilleenhet. Av 10 000 luftmolekyler
            är nu, grovt räknat, fyra stycken koldioxid istället för tre,
            som det var tidigare. Det ter sig svårförklarligt att denna tiondels
            promille, eller enda tiotusendel, skulle vara orsak till nutidens
            alla klimatlarm: tinande tundra, smältande glaciärer, utrotningshotade
            isbjörnar etc.
          </p>
          <p xml:id="i-VqAU4FuTzZ8FbQzekDZ3a6">
            Det råder långt ifrån någon konsensus bland världens forskare
            när det gäller befarade klimathot. Det finns många vetenskapliga
            frågetecken av avgörande betydelse kring den förhärskande koldioxidteorin.
            Ett sådant är Michael Manns grafiska beskrivning över temperaturens
            och koldioxidens utveckling, den s k hockeyklubban. Mann ville
            visa att det fanns ett entydigt samband mellan ökad koldioxidhalt
            i atmosfären och global temperatur och att de senaste hundra årens
            kraftiga temperaturstegring sammanföll med de ökade utsläppen.
            Det märkliga var att Manns analyser visade att temperaturen liksom
            koldioxidhalten varit tämligen oförändrade under tidigare århundraden
            för att kraftigt skjuta i höjden under senare tid, varvid 1990-talet
            var det varmaste decenniet under de senaste tusen åren. Därför
            har Manns temperatur/koldioxidkurva fått namnet hockeyklubban,
            eftersom kurvan liknade en hockeyklubba med bladet vänt uppåt.
            FN:s klimatpanel, IPCC (Intergovernmental Panel on Climate Change),
            fäste stor vikt vid denna hockeyklubba, eftersom den ansågs vara
            en god illustration till det dramatiska skeendet i temperaturökningen
            under 1900-talets senare del. De som kritiserade Mann (Lilla istidens
            kraftigt sänkta temperatur på 1600-talet fanns t ex inte med i
            Manns analys) förvägrades först att ta del av hans statistiska
            material. Dock blev han så småningom tvingad att lämna ut materialet
            och hans beräkningar framstod snart som ett falsarium. Det beräkningssätt
            som Mann använde sig av visade sig ge en kurva likt en hockeyklubba
            i 99 av 100 simuleringar, även när rena slumpdata matades in.
          </p>
          <p xml:id="i-FAcXNMBnaGEGcL7p1nCmc">
            Ett annat frågetecken är att växthusgasernas temperaturavtryck
            saknas. Det anses råda enighet ibland klimatologer om att uppvärmning
            orsakad av ökande halter av växthusgaser i atmosfären ska ge störst
            temperaturgenomslag i den undre delen av atmosfären, troposfären
            (där vädret äger rum), och avsevärt mindre vid jordytan. Detta
            har man tagit hänsyn till i IPCC:s modeller. Men i verkligheten
            förhåller det sig tvärtom. Väderballonger som skickats upp genom
            åren hittar inga tecken på det speciella uppvärmningsmönster (s
            k hotspot) som orsakas av växthusgaser.
          </p>
          <p xml:id="i-Xaudb4j6UiKvByg12kwMkz">
            Ett annat faktum som AGW-anhängarna, som förklaring till kommande
            klimatkatastrofer, verkar kringgå är att ytterligare ökad halt
            CO 2 i atmosfären faktiskt ger små temperatureffekter. Den globala
            temperaturhöjningen via koldioxidens växthuseffekt bedöms enligt
            principer som Beers lag avta logaritmiskt med ökande koldioxidhalt.
            Detta innebär att en haltökning med 100 ppm från dagens nivå ger
            mycket lägre temperaturhöjning än den ökning från ca 280 till
            380 ppm som hittills antas ha skett. En ökad koldioxidhalt under
            50 år på 100 ppm skulle ge en temperaturhöjning på bara en eller
            annan tiondels grad.
          </p>
          <p xml:id="i-WN8CsMXhrgKm6R3qvxExWr">
            Att klimatpanelens prognoser ändå blir dramatiska beror på att
            man i sina datormodeller lagt in en hel del positiva återkopplingsmekanismer
            (s k feedbacks), varför en begränsad temperaturökning, orsakad
            av t ex höjd koldioxidhalt, flerdubblas. Man utgår ifrån att klimatet
            i sig är instabilt. Detta motsäges helt av en av världens mest
            erkända klimatforskare Richard Lindzen, som menar att negativa
            återkopplingsmekanismer dominerar och de stabiliserar klimatet
            vid en eventuell störning.
          </p>
          <p xml:id="i-9qqM2ABP8qTUNBmxUGq3NU">
            När någon orkan drar härjande fram över någon del av världen
            låter media och somliga forskare oss förstå att det här är vad
            som väntar framöver när klimatförändringarna slår igenom fullt
            ut, fast det blir fler och våldsammare orkaner. Detta motsäges
            dock av observationsmaterial och klimatteori. Under perioden 19001949
            inträffade 101 orkaner på USA:s Atlantkust, varav 39 var särskilt
            intensiva. Under den lika långa perioden 19562005 hade antalet
            minskat till 83, varav 34 särskilt intensiva. Stormar och orkaner
            uppstår som regel till följd av temperaturskillnader inom olika
            områden, vilka i grunden beror på temperaturdifferenser mellan
            polarområdena och tropikerna. Eftersom en global uppvärmning anses
            höja temperaturen mer över polartrakterna än över tropikerna så
            blir temperaturskillnaderna mindre, varför det borde bli färre
            orkaner med lägre intensitet.
          </p>
          <p xml:id="i-3cN6jAhFS3jyfUiwdDFdhT">
            Ej sällan kablar media ut nyheter om att den globala uppvärmningen
            kommer att leda till att havsytan kommer att stiga flera meter
            och dränka vissa öar och kustområden. Värst var Al Gore som, i
            sin film An inconvenient truth (innehöll åtskilliga felaktigheter),
            påstod att havsytan skulle komma att stiga sex meter fram till
            slutet av innevarande århundrade. Sedan förra nedisningen har
            havsytan stigit med i genomsnitt 7 mm per år och det verkar bli
            ännu mindre. Under 1900-talets första hälft var ökningen 2 mm
            per år, medan ökningstakten under århundrades senare del blott
            var 1,5 mm per år. Att det nu plötsligt skulle bli 6 cm per år
            som Al Gore förutsade ter sig helt orimligt. Det är särskilt allvarligt
            när någon med nobelpristagarauktoritet desinformerar.
          </p>
          <p xml:id="i-Y8xMQX3DTHGei79YZWCagx">
            De senaste 25 åren har koldioxiden varit den förhärskande teorin
            för att förklara all klimatvariation. Men historiskt sett råder
            det inga tvivel om solens betydelse. Sambandet mellan solaktivitet
            och klimat är dokumenterat. När solen är mer aktiv blir det varmare
            på jorden och tvärtom. För mer än 300 år sedan t ex, var solen
            inte så aktiv. Då hade vi vad som populärt brukar kallas för lilla
            istiden och det var kallt på många platser. För ettusen år sedan
            däremot var solen lika aktiv som idag och då var det varmt. Vikingarna
            kunde då kartlägga Grönland för stränderna i norr var inte istäckta.
            Solens aktivitet har fördubblats under de senaste etthundra åren
            och det är det som i huvudsak har lett till 1900-talets uppvärmning.
          </p>
          <p xml:id="i-PzR1nJKrZ58VRcEPBYAEZf">
            Under 2000-talet däremot har temperaturökningen stagnerat eller
            rent av gått tillbaka. Satellitmätningar visar att temperaturhöjningen
            under de senaste decennierna främst berodde på ökad solaktivitet
            och inte på människans CO 2 -utsläpp. Solforskaren och en av författarna
            till FN:s klimatrapport 2007, Joyce Penner vid University of Michigan,
            medgav i en intervju i vetenskapsradion i juni 2008 att klimatmodellerna
            har övervärderat betydelsen av CO 2 . Att solen hade större inverkan
            än man från början räknade med finns med i IPCC-rapporten 2007.
          </p>
          <p xml:id="i-5Gn8AbXdbi7PNTB29Xe2Gb">
            Men det står inte alls omnämnt i den sammanfattning som presenterades
            för media och makthavare. När Joyce Penner fick frågan Varför
            inte det?, svarade hon att i en sammanfattning ska man bara ta
            med det som man kan förklara och förstå. Och dessutom så vet vi
            ju inte hur länge solaktiviteten kommer att vara förhöjd.
          </p>
          <p xml:id="i-8uhR9EReAGqniYtAYk2Gv5">
            Det finns sålunda åtskilliga frågetecken runt AGW-teorin och
            många fakta som motsäger den. Det finns ingen övertygande bevisning
            av att mänskligt utsläpp av koldioxid, metan eller andra växthusgaser
            förorsakar nu eller i en nära framtid katastrofal upphettning
            av jordens atmosfär och rubbning av jordens klimat. Tvärtom finns
            det vetenskapliga belägg för att ökning av atmosfärens koldioxid
            åstadkommer många nyttiga effekter i jordbruk och boskapsskötsel.
            AGW-teorin är framsprungen ur spekulationer och datorprograms
            klimatmodellering och kan därför inte göra anspråk på att vara
            reell vetenskap i stringent mening. Klimatet är oerhört komplext
            och ingen har full vetskap om alla de parametrar som styr dess
            förändringar.
          </p>
          <p xml:id="i-DRswttnsEEa1Mr5iBHtBif">
            Det behövs en bredare klimatforskning, en forskning som tar till
            vara nya infallsvinklar i förståelsen av vårt klimat och dess
            förändringar. Det är inte acceptabelt att för att få resurser
            till sin forskning bör en forskare bekänna sig till en viss skola,
            vilket nu är liktydigt med den politiskt korrekta AGW-teorin.
            Sådant för aldrig forskning i vidare bemärkelse framåt. Stora
            och viktiga beslut i klimatfrågor måste bygga på relevanta fakta.
            Därför är det nödvändigt för beslutsfattare att se till så att
            även forskare, givetvis seriösa, med lite annorlunda teorier får
            möjlighet att bedriva forskning. Det är att stödja en bred klimatforskning.
          </p>
          <p xml:id="i-KqwCfzHezVvQWaW1xgzia9">
            Att AGW-teorin lever vidare, trots vetenskapliga invändningar,
            beror till stor del på att media i allmänhet prioriterar katastrofscenarier,
            framtagna genom datorers klimatsimuleringar, framför objektivt
            tvivel. Man väljer t ex att inte skriva om att istäcket i Arktis
            nu har vuxit till för andra året i följd och nu är så gott som
            normalt igen. Dylika bortval leder t ex till att den amerikanske
            ambassadören Matthew W Barzun skrev 090922 på Svenska Dagbladets
            Brännpunkt: Den arktiska isen försvinner snabbare än väntat. Havsnivåerna
            hotar att höja sig snabbare än tidigare förutsetts. Förutom att
            det inte är sant är det allvarligt, som tidigare nämnts, när människor
            som upplevs som auktoriteter desinformerar.
          </p>
          <p xml:id="i-J7vHDoTUwRDhYhR5BaXpGu">
            Det kan förefalla märkligt att trots att allt fler vetenskapsmän
            och forskare ifrågasätter AGW, lever teorin vidare, inte i första
            hand som en stringent vetenskaplig sanning, men väl som en politisk
            sådan. Vid närmare eftertanke är det inte så underligt, eftersom
            dagens klimatbudskap är de som IPCC, på ett auktoritativt sätt,
            levererar i sina klimatrapporter och de stöder helt AGW-teorin.
          </p>
          <p xml:id="i-FhscTPTe9szd1sNoAKeiMv">
            I sammanhanget är det intressant att konstatera att med den politiska
            AGW-sanningen som grund får svenska staten goda skatteintäkter
            t ex genom koldioxidbeskattningen som infördes 1991. Skattesatsen
            har fyrdubblats sedan skatten infördes. År 2008 var den 2:34 kr
            per liter bensin och 2 883 kr per kubikmeter eldningsolja, vilket
            enligt Finansdepartementet gav staten en intäkt på 32,5 miljarder
            kronor (inkl. moms), pengar som går direkt till statskassan och
            inte till några klimatbefrämjande ändamål. Sedan starten 1991
            har denna skatt inbringat 400 miljarder (inkl. moms) i 2008 års
            penningvärde. Klimatlarmen (ju allvarligare desto bättre) är bra
            argument som får människor att tro att de tar sitt ansvar och
            är med och räddar jorden när nya klimatrelaterade skatter och
            avgifter skall betalas.
          </p>
          <p xml:id="i-TwoeLhiVRVnYfPHWRReRfa">
            FN:s klimatpanel, IPCC, grundades 1988 via procedurer vid FN:s
            miljöprogram och World Meteorological Organization (WMO) med syftet
            att utvärdera den vetenskapliga, teknologiska och socio-ekonomiska
            information som är relevant för riskbedömning av möjlig mänsklig
            påverkan på klimat. Här är det viktigt att komma ihåg att när
            klimatpanelen började sitt arbete hade AGW-teorier vuxit sig allt
            starkare under flera decennier och de kom att genomsyra panelens
            arbete redan från start.
          </p>
          <p xml:id="i-X3YGs4JPHkz8fhWZyUVeYA">
            För att försöka förstå AGW-teorins starka ställning, trots kritisk
            vetenskaplig granskning av erkända forskare, kan det vara lämpligt
            att studera AGW-teorins framväxt, vilken har kartlagts av Jacob
            Nordangård vid Linköpings universitet i studien Thoughts leading
            to action. Studien är en delstudie i Nordangårds avhandlingsprojekt
            om EU:s bioenergipolitik. I studien ges en bakgrund till hur klimatfrågan
            växte fram som en viktig angelägenhet för det europeiska samarbetet.
            Frågan Nordangård ställt sig är varför klimatfrågan så framgångsrikt
            och snabbt blev implementerad.
          </p>
          <p xml:id="i-B3GYcpZYPKi5RyLxmJ4HX9">
            Det mesta av följande historieskrivning om AGW-teorins framväxt
            är saxat ur Nordangårds arbete.
          </p>
          <p xml:id="i-3vzjfAz3XdjiKzJwhXAazS">
            Frågan om koldioxidens inverkan på jordens temperatur tog sin
            början redan i slutet av 1800-talet när den svenske kemisten och
            fysikern Svante Arrhenius (18591927) lanserade sin teori om att
            en fördubbling av koldioxidhalten i atmosfären skulle leda till
            en global temperaturstegring på 5 till 6 grader. Arrhenius tyckte
            dock till skillnad från dagens tongivande debattörer att uppvärmning
            var något bra eftersom det då skulle gå att undvika en ny istid
            samt att det skulle gynna växtlighet och grödor.
          </p>
          <p xml:id="i-RE1oR2CWmTSFxefvzboUTy">
            År 1938 utvecklade ingenjören och uppfinnaren G. S. Callendar
            Arrhenius idéer och spekulerade i att människans förbränning av
            fossil energi kunde ha gett upphov till den observerade uppvärmning
            som hade pågått sedan 1880.
          </p>
          <p xml:id="i-P1Q6V5vFgfMcbwjYux1KvJ">
            Efter 1945 fick militären i USA höjda forskningsanslag när man
            ville få en grundligare förståelse för vädrets krafter. Detta
            gjorde att medel till att utföra ordentliga studier och att utveckla
            verktyg för klimatmodellering blev tillgängliga.
          </p>
          <p xml:id="i-2uma17RT7unYEb3F4Tto1N">
            De allt högre temperaturerna i den norra hemisfären hade gjort
            frågan om klimatet allt mer publikt intressant under 1950-talet.
            Nyhetsartiklar tog upp aspekter av klimatet som likaväl hade kunnat
            hämtas från dagens nyhetsflöde. Det varnades för högre havsnivåer,
            förändrad jordbruks- och fiskeproduktion, smältande glaciärer
            och att miljontals människor skulle behöva flytta på grund av
            klimatförändringar.
          </p>
          <p xml:id="i-VvVExENc135qgyh7TBbCgy">
            Fysikern Gilbert Plass (19212004) publicerade 1956 en av de viktigare
            artiklarna om klimatet under 1950-talet. Under sina studier om
            strålning från vapen hade han som sidospår kommit in på frågan
            om koldioxidens påverkan på klimatet. Plass gjorde beräkningar
            som visade att ökade koldioxidutsläpp skulle kunna leda till högre
            temperaturer. I en artikel publicerad 1959 trodde han att den
            globala medeltemperaturen skulle kunna stiga med 1,7 grader till
            millennieskiftet.
          </p>
          <p xml:id="i-UtAHE31L5sbgfUBBW3wEfK">
            Roger Revelle, en oceanograf med ett förflutet i den amerikanska
            militären, kom att bli en av de allra viktigaste tidiga aktörerna
            för att föra fram teorin om att människan förändrade klimatet
            genom utsläpp av koldioxid (AGW). Revelle var involverad i studier
            av kärnvapentester som den amerikanska marinen utförde. Han kom
            fram till att radioaktivt avfall skulle finnas kvar i atmosfärens
            övre skikt under flera år och att detsamma gällde för nästan vad
            som helst som pumpades in där (däribland koldioxid). Detta gjorde
            honom personligen intresserad av gasen och han drog sig till minnes
            Callendars och Plass varningar om den starkt uppvärmande effekt
            som koldioxiden kunde ge upphov till om den ackumulerades i atmosfären.
            Revelle publicerade därefter en artikel i den vetenskapliga tidskriften
            Tellus där han redogjorde för upptäckten. Artikeln kom att bli
            en av grundbultarna i det som kom att bli den moderna klimatdiskursen.
          </p>
          <p xml:id="i-8A15NzUPqrdiDmidHQ8QAk">
            Klimatforskningen var i sig en liten del av det Internationella
            Geofysiska Året 1957 men fick här sin moderna grund. Revelle var
            mycket engagerad i arrangerandet av detta evenemang och hade som
            förberedelse 1956 börjat utföra mätningar av koldioxidnivåerna
            i atmosfären vid Mauna Loa på Hawaii och på Antarktis. År 1961
            publicerades material som visade att nivåerna hade ökat varje
            år som gått, vilket sammankopplades med förbränningen av fossil
            energi.
          </p>
          <p xml:id="i-7RRSQSXxmKrBQV1igbMEvy">
            År 1963 arrangerades den första internationella klimatkonferensen,
            Implications of Rising Carbon Dioxide Content of the Atmosphere,
            som var helt inriktad på frågan om människans inverkan på klimatet
            genom koldioxidutsläpp. I konferensdokumentet fastslogs att en
            fördubbling av koldioxidnivåerna beräknades leda till en temperaturökning
            på 3,8 grader och att detta skulle kunna ge upphov till översvämningar
            av lågt belägna landområden genom en ökad avsmältning av världens
            glaciärer.
          </p>
          <p xml:id="i-6DHSs4nAD6FLBCXzvpVAPy">
            Revelle samarbetade med en annan mycket viktig aktör, Bert Bolin,
            i framväxten av AGW-teorin. Bolin blev 1961 professor vid Stockholms
            universitet och Internationella meteorologiska institutet (IMI)
            och utgjorde som sådan en viktig länk mellan USA och Europa. Stockholm
            kom tidigt att utvecklas till en central plats i utvecklandet
            av teorin om koldioxidens inverkan på klimatet.
          </p>
          <p xml:id="i-NJmBRBEownfTFEHj2qzsW9">
            År 1964 började Revelle arbeta med befolknings- och resursfrågor
            vid Harvard University. Han var här speciellt intresserad av att
            undersöka mat, resurser och energianvändning i utvecklingsländer.
            Detta var områden som tidigt sammanlänkades med klimatfrågan.
            Vid centret hade han den i sammanhanget mycket inflytelserika
            Al Gore som student.
          </p>
          <p xml:id="i-LKunHDnaukHyKDuk6MJC3L">
            År 1965 anordnades en ny konferens, Causes of Climate Change
            , i Boulder. Under denna presenterade meteorologen och datamodelleraren
            Edward Lorenz från Massachusetts Institute of Technology rön om
            att klimatet kunde skifta väldigt snabbt genom små förändringar
            (naturliga eller genom mänsklig teknologisk inblandning) i klimatsystemet.
            Detta var också en slutsats som drogs i den konferenssammanfattning
            som skrevs av Roger Revelle.
          </p>
          <p xml:id="i-UUBbg93sZHHFF3CwbM3bf4">
            För att möta miljöproblemen föreskrev den under 70-talet mycket
            inflytelserika tankesmedjan The Club of Rome (Romklubben) i boken
            Mankind at the Turning Point att ett organiskt och holistiskt
            världssamfund behövde skapas. Ett sådant system krävde i sin tur
            att nationernas självbestämmande behövde begränsas. För att uppnå
            detta mål diskuterades möjligheten att ena mänskligheten kring
            ett antal miljöhot. Ett av dessa var den globala uppvärmningen.
          </p>
          <p xml:id="i-EXENFgwVSnSTfUdB9GcQxL">
            Kring slutet av 70-talet började även klimatfrågan uppmärksammas
            politiskt inom Europiska kommissionen. Vid World Climate Conference
            som anordnades av WMO 1979 uttrycktes vikten av globalt samarbete
            för att kunna förutse och förhindra potentiella människoframkallade
            klimatförändringar.
          </p>
          <p xml:id="i-M9bfLRLN6iKXjkaoAK4pkD">
            I mitten av 1980-talet började Europeiska kommissionen på större
            allvar ta upp frågan om växthuseffekten. År 1986 samlade EU-kommissionen
            60 ledande klimatforskare från Europa och USA för att utvärdera
            konsekvenserna av utsläpp av koldioxid och andra gaser. Rekommendationen
            var att skapa en dialog mellan vetenskapsmän och politiker.
          </p>
          <p xml:id="i-9Uvy3VKRAuYEWEDNx4fuid">
            Vid 1988 års Conference of the Atmosphere i Toronto föreslogs
            av en grupp energiexperter att utsläppen av koldioxid behövde
            minska med 20 % fram till 2005 jämfört med 1988. Med på konferensen
            fanns också den amerikanske senatorn Timothy Wirth som en vecka
            innan hade anordnat en uppmärksammad hearing i senaten med NASA-vetenskapsmannen
            James Hansen. Under denna deklarerade Hansen att han var 99 %
            säker på att de höga sommartemperaturerna som hade uppmätts i
            USA 1988 hade att göra med människans påverkan på växthuseffekten.
            Vädrets makter blev därmed en viktig retorisk stöttepelare. Samma
            år antog FN:s generalförsamling en resolution där klimatförändringarna
            betecknades som en gemensam angelägenhet för mänskligheten.
          </p>
          <p xml:id="i-BBmtFMDonTttBe7b6UvQhd">
            Efter det att Intergovernmental Panel on Climate Change (IPCC)
            kom att skapas av WMO och UNEP 1988 fanns sedan en organisation
            som kunde ge en mer auktoritativ analys och rådgivning i frågan
            om klimatet. Alla bemödanden hade nu burit frukt efter en lång
            kedja av händelser och ansträngningar från olika parter sedan
            det första fröet såddes på 50-talet (eller ännu tidigare om Arrhenius
            räknas). Bert Bolin blev utsedd att leda organisationen. Första
            IPCC-rapporten gavs ut 1990 (och har sedan fått tre uppföljare
            (1995, 2001 och 2007). För EU utgjorde snabbt IPCC en vetenskaplig
            auktoritet som de kunde luta sig mot i det egna beslutsfattandet.
          </p>
          <p xml:id="i-Nzqy2vB5vBcu3oGFvVLQM1">
            I ett avslutande diskuterande kapitel fastslår Jacob Nordangård:
            Jag vill påstå att skälet till att mänskligt framkallade klimatförändringar
            så snabbt definierats som en sanning och ett mål för EU att åtgärda
            mer har att göra med de tongivande aktörernas egna intressen om
            att skapa en världsordning med stärkta internationella institutioner
            som de själva kontrollerar än en genuin oro för ett allvarligt
            miljöhot. Klimat/miljö/energipolitiken blir då mer ett verktyg
            för att förverkliga den europeiska idealstat (och ytterst världsstat)
            som hägrar i exempelvis Jacques Delors ögon.
          </p>
          <p xml:id="i-86ycc4618pzvsbHBu3ijc8">
            Nordangård avslutar sin studie med ett Postscript, vilket här
            återges i sin helhet eftersom det visar på vilka följder det kan
            få när en forskare som länge förfäktat en viss teori plötsligt
            kommer fram till att den nog inte stämmer och ändrar uppfattning.
          </p>
          <p xml:id="i-WhxCKt87WeGDnuJUV5eFaZ">
            Tre år efter etablerandet av IPCC och ett år efter att den första
            rapporten släpptes publicerades en artikel i det lilla magasinet
            Cosmos. Denna artikel gjorde först inget större väsen av sig men
            väckte desto större intresse två år senare. Författare till denna
            var Fred Singer, Roger Revelle och Chauncey Starr. Den något överraskande
            slutsatsen i artikeln var att det inte fanns några bevis för att
            koldioxid påverkade klimatet. Detta var häpnadsväckande med tanke
            på Revelles oerhörda betydelse som ikon för den nu etablerade
            diskursen. Professor Fred Singer var däremot en välkänd skeptiker,
            vilket gjorde att kopplingen dem emellan snart ifrågasattes.
          </p>
          <p xml:id="i-U6hMKuma3mpkL2AGLfsVM3">
            Artikeln anklagades för att vara Singers helt egna skapelse där
            Revelle mycket sparsamt skulle ha medverkat. Speciellt upprörd
            var Revelles gamla student vid Harvard, Al Gore, som ofta hänvisade
            till sin gamla mentor när han propagerade för åtgärder emot växthuseffekten
            (det var också, enligt Singer, opassande om en artikel av detta
            slag blev omnämnd samtidigt som Gores bok Earth in Balance kom
            ut 1992).
          </p>
          <p xml:id="i-7DKwMuEB8xf4D7c5EdLZqH">
            Eftersom Revelle dog en kort tid efter att artikeln publicerades
            blev frågan komplicerad. Affären ledde dock till ett rättsligt
            efterspel eftersom en tidigare medarbetare till Revelle, Dr. Lancaster
            vid Environmental Science and Policy Institute, angrep Singer
            och krävde att han tog bort Revelles namn från artikeln. Singer
            anklagades också för att ha utövat press mot en åldrande och sjuk
            kollega. Dessutom påstod Lancaster att Revelle inte var vid sina
            sinnens fulla bruk när artikeln skrevs. Vid rättegången framkom
            att Lancaster och Al Gores stab hade varit i nära kontakt och
            att Lancaster hade ingripit efter att denna kontakt inleddes.
            Rättegången slutade med att Singer vann och att Lancaster fick
            skriva en ursäkt. Singer och Revelle hade känt varandra ända sedan
            1957 och arbetat ihop vid åtskilliga tillfällen. Deras huvudbudskap
            om att det vetenskapliga underlaget inte var tillräckligt för
            att motivera drastiska åtgärder hade enligt Singer även framförts
            av Revelle i ett brev som sänts till kongressmedlemmar den varma
            sommaren 1988. Även hans dotter intygade i Washington Post att
            han var medförfattare till artikeln (även om hon var noggrann
            med att påpeka att Revelles åsikter i sig inte hade förändrats).
            I Europa hade dock denna historia mindre betydelse än i det mer
            polariserade USA. För EU var ärendet med klimatet sedan länge
            avgjort till AGW-teorins fördel.
          </p>
          <p xml:id="i-5gW2UoznuNm1HTwgT6jtMy">
            Åsa Knaggård har vid Lunds universitet lagt fram en alldeles
            färsk doktorsavhandling, Vetenskaplig osäkerhet i policyprocessen.
            En studie av svensk klimatpolitik. Knaggård har granskat den svenska
            klimatpolitiken från 1975 fram till 2007 och kommit fram till
            att klimatbeslut tas utan stöd i forskning.
          </p>
          <p xml:id="i-N6SBxH8inB7NFPWcNrawpy">
            Enligt ett inslag i Sveriges Radio 090917 där Åsa Knaggård var
            med framkom att hon har bland annat granskat utredningsmaterial
            från ämbetsverk, rapporter från vetenskapliga kommittéer, propositioner,
            tidningsartiklar, tal och riksdebatter. Ett 40-tal personer som
            tjänstemän, forskare och tidigare miljöministrar har intervjuats.
            Hon har funnit att den vetenskapliga osäkerhet som finns i klimatfrågan
            inte spelar någon roll då politiska beslut skall fattas.
          </p>
          <p xml:id="i-4gnu5f8E3TLJt5cM3R35Jy">
            Vid en granskning av svenska expertutredningar och material från
            ämbetsverk visar det sig att den vetenskapliga osäkerheten i klimatfrågan
            framhålls och belyses på ett tydligt sätt, men sedan händer någonting
            med utredningsmaterialet ju längre den politiska processen fortskrider.
          </p>
          <p xml:id="i-NiQea1eaPQ3erkJCnVKiGH">
            Ju närmare riksdagen en fråga kommer, sa Åsa Knaggård i intervjun,
            desto mindre syns de här osäkerheterna, de försvinner kan man
            säga. I riksdagsdebatten som jag har tittat på så nämns inte osäkerheten
            över huvudtaget i samband med klimatfrågan.
          </p>
          <p xml:id="i-KhFmcUZCMyzekZHGrRioii">
            Forskare må ha ett inflytande från början då en fråga aktualiseras
            men har enligt Åsa Knaggård inget inflytande om vilka politiska
            beslut som sedan bör fattas. Politiker flyttar medvetet eller
            omedvetet fokus från det vetenskapliga materialet.
          </p>
          <p xml:id="i-9RgBXieaVWN1CkCd9NG6Rv">
            Den här motionen vill peka på behovet att se över klimatpolitiken.
            Det är inte acceptabelt att politiska beslut fattas som saknar
            grund i relevant vetenskaplig forskning. Det bör inrättas en oberoende
            granskningsfunktion i form av ett oberoende vetenskapligt granskningsorgan
            på global nivå. Detta organ bör granska det urval av forskningsresultat
            som ligger till grund för IPCC:s rapporter. Granskningsorganet
            bör påpeka om IPCC:s urval är obalanserat i förhållande till den
            totala tillgängliga forskningen i relevanta ämnen, exempelvis
            om välciterade vetenskapliga arbeten utelämnas trots att de kunde
            belysa problemet från andra infallsvinklar. Granskningsorganet
            bör också granska IPCC:s sammansättning med avseende på olika
            vetenskapsområden. Idag finns en övervikt av meteorologer och
            geovetare, medan exempelvis biologer och astronomer är underrepresenterade.
            Granskningsorganet bör också granska IPCC:s rapporter med avseende
            på om sammanfattningen för beslutsfattare i tillräcklig grad belyser
            de osäkerheter som råder kring slutsatserna. I det sammanhanget
            bör det också ifrågasättas om de forskningsresultat som är avhängiga
            klimatscenarier som simuleras fram genom datorers klimatmodellering
            verkligen är vetenskap i stringent mening.
          </p>
          <p xml:id="i-BiA7854cPDzqo4LsCKA88b">
            Regeringen bör verka för att ett sådant granskningsorgan kommer
            till stånd.
          </p>
        </div>
        <div xml:id="i-VLkFocTnwkdJiDTFxm9rwn" type="motSignatures">
          <list xml:id="i-Ni8Znc6kZWfyxexyEPy7HX">
            <item xml:id="i-6dfj86FyiD3JZVCVuS7Lii" who="i-SmQxY46smWu5awEQ2oGr4n">
              Ingemar Vänerlöv (kd)
            </item>
          </list>
        </div>
      </div>
    </body>
  </text>
</TEI>
