<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201314-UU-00235">
  <teiHeader>
    <fileDesc>
      <titleStmt>
        <title>Afrika</title>
        <author corresp="i-K3yJ7rruozYUK99nj91ffc">av Hans Linde m.fl. (V)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Afrika</title>
          <idno type="rdwebb">H102U235</idno>
          <rs type="number">U235</rs>
          <orgName type="comitteeAbbreviation">UU</orgName>
          <ref type="dokument_url_text">http://data.riksdagen.se/dokument/H102U235/text</ref>
          <ref type="dokument_url_html">http://data.riksdagen.se/dokument/H102U235</ref>
          <ref type="dokumentstatus_url_xml">http://data.riksdagen.se/dokumentstatus/H102U235</ref>
          <ref type="doc">http://data.riksdagen.se/fil/50A600A9-C5DF-4BF9-BC4F-A2D973041500</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-K3yJ7rruozYUK99nj91ffc</idno>
            <name>Hans Linde</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-Beux79YM43dDCxrVuBqfWw</idno>
            <name>Torbjörn Björlund</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-HNw1w34Sd2tGfFnWtdrzZb</idno>
            <name>Jens Holm</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-5CH7vHLGXLfDB5Tn7xx95V</idno>
            <name>Siv Holma</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="man">
            <idno>i-FAhoYDeAxVXRZmnF5LnHgv</idno>
            <name>Kent Persson</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-QFEPb8AV5Ed6yD4bVHU9ra" type="signed"/>
        <correspContext corresp="i-QFEPb8AV5Ed6yD4bVHU9ra">
          <note type="signatory" corresp="i-K3yJ7rruozYUK99nj91ffc"/>
          <note type="signatory" corresp="i-Beux79YM43dDCxrVuBqfWw"/>
          <note type="signatory" corresp="i-HNw1w34Sd2tGfFnWtdrzZb"/>
          <note type="signatory" corresp="i-5CH7vHLGXLfDB5Tn7xx95V"/>
          <note type="signatory" corresp="i-FAhoYDeAxVXRZmnF5LnHgv"/>
        </correspContext>
        <correspAction xml:id="i-Y5yAKzVwhyPAanvhrEX8nk" type="numbering">
          <date when="2013-10-03"/>
        </correspAction>
        <correspAction xml:id="i-GJFQLM3tAGGHUyWDe2od7Q" type="submission">
          <date when="2013-10-03"/>
        </correspAction>
        <correspAction xml:id="i-EzqBJpnQ55ByxEX48sK3fv" type="transfer">
          <date when="2013-10-03"/>
        </correspAction>
        <correspAction xml:id="i-43NoosmYkQ9cUrUos7okby" type="assigned"/>
        <correspContext corresp="i-43NoosmYkQ9cUrUos7okby">
          <ref type="assignedTo">Utrikesutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div xml:id="i-TbwEmjXwQaq6ZY34pHrmwz" type="motHeader"/>
      <div xml:id="i-W63GXsmypuu38heNR1o65x" type="motBody">
        <div xml:id="i-FTsvj75sQv3EFvzmFAW8fP" type="TOC">
          <head xml:id="i-5uPSCQUho8LmoUAKTw4Njx">
            1 Innehållsförteckning
          </head>
          <list xml:id="i-7maQAQn3zsFZaHcRNwHyKq">
            <item xml:id="i-4xxmQZjVNJfNfifCQLdSNP">
              2 Förslag till riksdagsbeslut 2
            </item>
            <item xml:id="i-9c7p243gijbRv9nTb7nLAa">
              3 Inledning 3
            </item>
            <item xml:id="i-PSkjStEJ58FdDbwmFiCa39">
              4 Partnerskap på lika villkor 4
            </item>
            <item xml:id="i-44bS31gpQbxQKiK1B7wZRH">
              4.1 Handel och investeringar 5
            </item>
            <item xml:id="i-9xQEhgo5puRFEZyi6k97Gd">
              4.2 Utvecklingssamarbete 6
            </item>
            <item xml:id="i-FWSaxpgy1jbii7rYxJBCan">
              4.3 Skuldavskrivningar 6
            </item>
            <item xml:id="i-B6F98BuYS9c43WVhcwoySe">
              4.4 Diplomatisk närvaro 7
            </item>
            <item xml:id="i-DNnUV9ypQMHFWAuD95zNH4">
              5 Utvecklingen i Afrika söder om Sahara – framsteg och bakslag
              8
            </item>
            <item xml:id="i-JQjfpTsMW7R1dUbph2o9od">
              5.1 Sydafrika 8
            </item>
            <item xml:id="i-4a45gHq99zhVTLNxYMMPaM">
              5.2 Zimbabwe 9
            </item>
            <item xml:id="i-MqRtM2SHbWpAmDGWwuDxxn">
              5.3 Demokratiska republiken Kongo 9
            </item>
            <item xml:id="i-NzycN2YxGRtzpMUBg3KP4M">
              5.4 Senegal 10
            </item>
            <item xml:id="i-R6dJ1zmgg8jUPNyxHzTvGj">
              5.5 Nigeria 11
            </item>
            <item xml:id="i-6aQtEoiBUmEPTvqdqpNgmA">
              5.6 Mali 11
            </item>
            <item xml:id="i-SFhXd2GFyxLk7ZofQNTj47">
              5.7 Burkina Faso 12
            </item>
            <item xml:id="i-W43T6BYnXihLx4ZNwbfsT2">
              5.8 Sudan 13
            </item>
            <item xml:id="i-Gjb7iXTKwLMFmRSPEB9ZD1">
              5.9 Etiopien 14
            </item>
            <item xml:id="i-5ExBL8nLcV9n7jt4RPJzYo">
              5.10 Eritrea 14
            </item>
            <item xml:id="i-Rk3XdoURhakewWdbjd6eYe">
              5.11 Somalia 15
            </item>
          </list>
        </div>
        <div xml:id="i-VjgGC1Ss61H6iFTLEZf9RD" type="motProposal" subtype="förslag">
          <head xml:id="i-QTUoX96urnNdpQcNYWC8Jm">
            2 Förslag till riksdagsbeslut
          </head>
          <list xml:id="i-S1JCKAV1eySmGDcSMdbmaq" style="ol">
            <item xml:id="i-UyCcUU4eSqpJjj67FR9J8m">
              Riksdagen tillkännager för regeringen som sin mening vad som
              anförs i motionen om att ökat politiskt och ekonomiskt självbestämmande
              ska vara en av de centrala utgångspunkterna för Sveriges utvecklingssamarbete
              med Afrika.
            </item>
            <item xml:id="i-QShgNRhwYtqd7833hgzbu9">
              Riksdagen tillkännager för regeringen som sin mening vad som
              anförs i motionen om att Sverige inom EU bör verka för handelsavtal
              med AVS-länderna som tar sin utgångspunkt i millenniemålen och
              en samstämmig utvecklingspolitik. 1
            </item>
            <item xml:id="i-XEyXGjUhWhqyL4WjEttefz">
              Riksdagen tillkännager för regeringen som sin mening vad som
              anförs i motionen om att Sverige ska verka för att världens fattigaste
              länder får totala och ovillkorade skuldavskrivningar.
            </item>
            <item xml:id="i-4QzJuajUMmZGmJKK3Y4xaN">
              Riksdagen tillkännager för regeringen som sin mening vad som
              anförs i motionen om att regeringen bör få i uppdrag att ta fram
              en strategi för framtida aktörssamverkan mellan Sydafrika och
              Sverige.
            </item>
            <item xml:id="i-2QYxohnGxR5tp7iv5UakUo">
              Riksdagen tillkännager för regeringen som sin mening vad som
              anförs i motionen om att Sverige i FN och EU kraftfullt måste
              verka för ett ingripande mot plundringen av Demokratiska republiken
              Kongos naturtillgångar.
            </item>
            <item xml:id="i-XWbFRoQpZ6jZncPcoVJ1Hr">
              Riksdagen tillkännager för regeringen som sin mening vad som
              anförs i motionen om att Sverige bör ta initiativ inom ramen för
              EU och FN för att uppmärksamma konflikten i södra Senegal.
            </item>
            <item xml:id="i-FoacEJE1VLsMewjYPxxpm7">
              Riksdagen tillkännager för regeringen som sin mening vad som
              anförs i motionen om att Sverige bör verka för att oljebolagen
              som är verksamma i Nigerdeltat tar sitt ansvar och bidrar till
              att starta en fond för sanering av regionen.
            </item>
            <item xml:id="i-P2qZV5Vn2T2KMvgPhqw8g">
              Riksdagen tillkännager för regeringen som sin mening vad som
              anförs i motionen om att Sverige bör fortsätta bedriva ett långsiktigt
              utvecklingssamarbete med Burkina Faso.
            </item>
            <item xml:id="i-XgudcGeof9xzRZ5hPuwaFs">
              Riksdagen tillkännager för regeringen som sin mening vad som
              anförs i motionen om oljeindustrin i Sudan.
            </item>
            <item xml:id="i-E4wxtnSoiYSeBnqS1qiJR1">
              Riksdagen tillkännager för regeringen som sin mening vad som
              anförs i motionen om att Sverige kraftfullt bör uppmärksamma de
              omfattande brotten mot de mänskliga rättigheterna i Etiopien i
              sina bilaterala kontakter med regimen såväl som i FN och EU.
            </item>
            <item xml:id="i-HwxruHoi2yhTUG377vpNvV">
              Riksdagen tillkännager för regeringen som sin mening vad som
              anförs i motionen om att Sverige i alla kontakter med Eritrea,
              bilateralt och genom multilaterala organisationer, måste kräva
              Dawit Isaaks omedelbara frisläppande.
            </item>
            <item xml:id="i-7DsGd7hH65Bani929uFHKk">
              Riksdagen tillkännager för regeringen som sin mening vad som
              anförs i motionen om att Sverige bör stödja arbetet för fred och
              demokrati i Somalia.
            </item>
          </list>
          <p xml:id="i-6r8npLCuSD9muNxuBhrdzQ">
            1 Yrkande 2 hänvisat till NU.
          </p>
        </div>
        <div xml:id="i-X684A77VPcepf8Emi88gmH" type="motContent">
          <head xml:id="i-NkpWWMUpCKz6sAKzCJhpEk" type="h1">
            3 Inledning
          </head>
          <p xml:id="i-D8e3xfwJ5SiRRZmEmvfoeP">
            Afrika är en kontinent i snabb förändring. Men utvecklingen är
            långt ifrån entydig. Det mångfacetterade Afrika som nu växer fram
            ryms sällan i den förenklade och ofta felaktiga bild som ges av
            Afrika i nord. Afrika är i dag så mycket mer än en kontinent av
            krig, aids och lejon som parar sig i solnedgången. Här ryms några
            av världens blodigaste konflikter, såsom Somalia och Demokratiska
            republiken Kongo, men här finns även de mödosamma fredsprocesserna
            i Liberia och Angola samt länder som Tanzania och Zambia som i
            decennier har åtnjutit fred. I Afrika hittar man också några av
            världens grymmaste diktaturer, som de i Eritrea och Ekvatorialguinea.
            Men här finns samtidigt stabila demokratier som Ghana och Botswana.
            På kontinenten lever människor i djupaste fattigdom men det finns
            också exempel på ekonomiska framsteg.
          </p>
          <p xml:id="i-RSyRzZ3dZegKQfcWB7YX1p">
            Hindren för utveckling och fattigdomsbekämpning är många och
            komplexa – det kommer därför aldrig att finnas några enkla lösningar
            för de många utmaningarna i Afrika. Vänsterpartiet ser att utveckling
            och fattigdomsbekämpning i Afrika kräver skuldavskrivningar, ett
            ökat bistånd, en klimatpolitik där de rika länderna och de multinationella
            företagen tar sitt ansvar, ett stärkt regelverk för vapenhandel,
            en reformering av IMF och Världsbanken, tydligare globala regler
            för utländska investeringar och rättvisa handelsregler. I grunden
            krävs en ny ekonomisk ordning med en tydlig omfördelning av makt
            och resurser från den rika världen till Afrika.
          </p>
          <p xml:id="i-EceUd9C5BFv1RgceQPEnaV">
            Samtidigt går det inte att blunda för det faktum att Afrika är
            en kontinent som förändras. En rad länder har sedan millennieskiftet
            kunnat gå från att vara låginkomstländer till att bli medelinkomstländer,
            ofta tack vare höga råvarupriser. Arbetet med millenniemålen har
            gjort skillnad. Enligt Unicef har Etiopien, Liberia, Malawi och
            Tanzania redan fått ner sin barnadödlighet med två tredjedelar
            jämfört med 1990, och har därmed uppnått det millenniemålet i
            förtid. Antalet afrikaner som har tillgång till rent dricksvatten
            har fördubblats sedan 1990. Afrika söder om Sahara är den region
            där spridningen av hiv och dödsfallen i malaria minskat mest.
            Arbetet med millenniemålen visar att förändring är möjlig. Afrikas
            framtid är på inget sätt ödesbestämd.
          </p>
          <p xml:id="i-4dAZENYGko8N5aPqGyhZiB">
            Klimatförändringarna, som redan drabbar Afrika oerhört hårt,
            har framför allt skapats utanför Afrika, och ansvaret vilar därför
            tungt på de industrialiserade staterna, inklusive Sverige. Vänsterpartiet
            har föreslagit en satsning på 3 miljarder kronor i klimatbistånd
            över tre år, utöver dagens enprocentsmål för utvecklingssamarbetet,
            som en del i det ansvar som Sverige borde ta för de klimatförändringar
            i Afrika som vi varit med om att skapa. Detta beskrivs vidare
            i Vänsterpartiets motion En svensk utvecklingspolitik för rättvisa,
            jämställdhet och hållbar utveckling (2013/14:U264).
          </p>
          <p xml:id="i-MwTf9vZQ329WFgsWvKDLou">
            Om Afrika ska kunna ta sig an sina utmaningar har man inte råd
            att exkludera kontinentens kvinnor från politik och ekonomi. Hög
            mödradödlighet, ojämlik fördelning av resurser mellan män och
            kvinnor, mäns våld mot kvinnor, den höga andelen flickor som utestängs
            från utbildning m.m. skapar avgörande hinder för all form av samhällelig
            utveckling i Afrika. Varje strategi för utveckling och fattigdomsbekämpning
            som vill vara framgångsrik måste därför inkludera ett tydligt
            jämställdhetsperspektiv.
          </p>
          <p xml:id="i-4EVr5GjBo8LSFJ98dG72yy">
            Sydafrika har i dag en av världens mest progressiva lagstiftningar
            för hbtq-personer, homosexuella, bisexuella, transpersoner och
            queer. Men i alltför många länder hotas hbtq-personer av fängelsestraff,
            trakasserier, våld och mord. Sverige kan spela en nyckelroll i
            att stötta de modiga afrikanska hbtq-personer som nu organiserar
            sig i många länder på kontinenten i kamp för sina intressen.
          </p>
          <p xml:id="i-UJFCjbMV3fAWbgunukL5iF">
            Utmaningarna för Afrika och dess folk är många, men det är också
            möjligheterna. Sverige kan och bör på ett avgörande sätt spela
            en roll för att bidra till en positiv utveckling. Vår roll i kampen
            mot apartheid, vår militära alliansfrihet och vår i stora delar
            avsaknad av kolonial historia på kontinenten ger Sverige en möjlighet
            att vara en länk mellan Afrika och Europa såväl som att vara en
            positiv kraft i enskilda länder.
          </p>
          <p xml:id="i-QNErYkxiENB3SWGJ9PEr2Y">
            I denna motion lyfter vi i Vänsterpartiet fram konkreta förslag
            till hur vi vill lägga grunden för en ny svensk Afrikapolitik.
            I flera fall har vi mer utförligt beskrivit vår syn på enskilda
            länder och frågor i andra motioner och initiativ i riksdagen.
            I denna motion berörs bara Afrika söder om Sahara. Nordafrika,
            inklusive Västsahara, behandlar vi i motionen Mellanöstern och
            Nordafrika.
          </p>
          <head xml:id="i-MDh1Ty5U5xYE9QyjuW8LgT" type="h1">
            4 Partnerskap på lika villkor
          </head>
          <p xml:id="i-2kTzDMQ6kFbPxrFsWsS6jf">
            Varje land har sin egen historia och sin egen unika situation.
            Det finns inte bara en väg till utveckling. Därför måste besluten
            om ett lands utveckling tas av invånarna själva – detta är grunden
            för demokrati.
          </p>
          <p xml:id="i-PCQU7Ra28wv4h6778hq491">
            Det kanske största hindret för utveckling i Afrika är, och har
            varit, att Afrika saknat makt över sina egna samhällen, sina naturtillgångar
            och sin utveckling. Många gånger har försök till fattigdomsbekämpning
            slagits sönder av omvärldens krav, multinationella företags plundring
            eller orättvisa handelsregler.
          </p>
          <p xml:id="i-Pui3E52deZCjVRR3raYueV">
            Inom ekonomin ersattes kolonialismen av ett på många sätt nykolonialt
            system, där makten över naturtillgångar, företag och banker stannade
            i händerna på intressen från nord. Afrikas befolkning måste tillåtas
            att formulera sina egna mål och visioner och styra sin egen utveckling.
            En förutsättning för en framgångsrik fattigdomsbekämpning och
            utveckling är att det politiska och ekonomiska självbestämmandet
            i Afrika ökar.
          </p>
          <p xml:id="i-RRPQMmk2xv6BiG3Mhf31vk">
            För varje krona nord ger i bistånd uppskattas mer än 10 kronor
            strömma tillbaka genom olagliga och oredovisade kapitalflöden,
            s.k. kapitalflykt. Detta är ett av de största utvecklingshindren
            för Afrika. Varje år uppskattas mellan 1 260 och 1 440 miljarder
            US$ försvinna spårlöst från utvecklingsländerna genom kapitalflykt.
            Bara Nigeria uppskattades förlora 130 miljarder US$ mellan 2000
            och 2008. I motionen Kapitalflykt från syd (2011/12:Sk206) presenterade
            Vänsterpartiet en rad förslag på hur kapitalflykten kan begränsas.
          </p>
          <p xml:id="i-5zCLteoEXX1Y5CTo1Er4Ze">
            Exemplen är många på hur IMF:s och Världsbankens krav på privatiseringar,
            avregleringar och nedskärningar i offentlig sektor har gått stick
            i stäv med demokratiskt fattade beslut i Afrika och direkt motverkat
            utveckling och fattigdomsbekämpning. Vänsterpartiets syn på detta
            beskrivs vidare i motionen IMF och Världsbanken (2012/13:U226).
          </p>
          <p xml:id="i-Aib7qvvZrRYMggQNmQqEXX">
            Allt utvecklingssamarbete ska utgå från respektive mottagarlands
            egna behov. Det ska respektera dess suveränitet och inte förknippas
            med politiska eller ekonomiska villkor. Så är långt ifrån fallet
            i dag. Ökat politiskt och ekonomiskt självbestämmande ska vara
            en av de centrala utgångspunkterna för Sveriges utvecklingssamarbete
            med Afrika. Detta bör riksdagen som sin mening ge regeringen till
            känna.
          </p>
          <head xml:id="i-LgE3eeHk96Hpu3FDi2PewE" type="h2">
            4.1 Handel och investeringar
          </head>
          <p xml:id="i-C8LN62BAPtrGTYb9XRpagG">
            Under kolonialismen skapades handelsmönster där Afrikas roll
            blev att producera råvaror till förädlings- och tillverkningsindustrin
            i Europa. Det skapade en tydlig arbetsdelning, men även en tydlig
            fördelning av vinsterna från produktionen. Tillverkningsindustrin
            i nord kunde göra enorma vinster på Afrikas billiga naturtillgångar
            och arbetskraft, vinster som i ytterst begränsad omfattning kom
            Afrikas befolkning till del.
          </p>
          <p xml:id="i-3FUo493FNw3TnaEGUd8VuX">
            Dessa handelsmönster och denna ekonomiska arbetsdelning har i
            stor utsträckning upprätthållits även efter Afrikas frigörelse.
            Handelshinder för afrikanska produkter, i kombination med omfattande
            dumpning av subventionerade produkter från Europa och Nordamerika,
            har effektivt slagit sönder varje försök till ekonomisk utveckling
            och uppbyggnad av förädlings- och tillverkningsindustri i Afrika.
            I dag växer många afrikanska ekonomier snabbt, men det är en tillväxt
            många gånger driven av höga världsmarknadspriser på olja och mineraler.
            Frågan är hur många afrikaner som i dag får ta del av denna ekonomiska
            tillväxt och om den är långsiktigt hållbar.
          </p>
          <p xml:id="i-QLTLpHvkuXkxrimPdTtpNW">
            Dagens orättvisa handelsregler skapar inte bara ökade klyftor
            inom och mellan länder, de skapar också klyftor mellan män och
            kvinnor. Kvinnor och män arbetar och får sina inkomster från olika
            sektorer av ekonomin. Kvinnor får ofta sin försörjning från de
            sektorer som drabbas hårdast av dumpning och avreglerad handel.
            Inom jordbruk dominerar t.ex. kvinnor i den småskaliga produktionen
            för den lokala marknaden som i dag ofta hotas av dumpade jordbruksprodukter
            från EU. Samtidigt återfinns männen oftare i den mer storskaliga
            produktionen av exportgrödor, s.k. cash crops. Undersökningar
            från Ghana visar dessutom att handelsliberaliseringar hade betydligt
            mer negativa effekter för företag ägda av kvinnor än för företag
            ägda av män p.g.a. att de kvinnliga företagarna hade sämre tillgång
            till kapital och krediter. Vänsterpartiet har utvecklat sin syn
            på handel och jämställdhet i motionen En handelspolitik för jämställdhet
            (2008/09:N210).
          </p>
          <p xml:id="i-LudvuYYHRpTvbYPKJohjdR">
            I mer än tio år har EU förhandlat om EPA-avtal, ekonomiska partnerskaps-avtal,
            med AVS-länderna i Afrika, Västindien och Stilla havet. Avtalen
            har mött massivt motstånd från både regeringar i syd och folkrörelser.
            Oron har varit stor för att EPA-avtalen skulle slå ut lokal produktion
            i syd, öppna upp fler möjligheter för multinationella företag
            att exploatera naturtillgångar och leda till att utvecklingsländerna
            skulle förlora viktiga inkomster. Vänsterpartiet har utvecklat
            partiets syn på EPA-avtalen i motionen Internationell handelspolitik
            för rättvisa, jämställdhet och hållbar utveckling (2012/13:N206).
          </p>
          <p xml:id="i-XNPMAurh9NpgmT5P55BLQo">
            Kommissionen har nu satt en ny deadline för förhandlingarna.
            De länder som inte undertecknat EPA-avtalet före den 1 januari
            2014 riskerar att få höjda tullar för sin export. Bland annat
            skulle EU höja sina tullar mot Kenya, Namibia och Ghana, vilket
            självklart skulle försvåra ekonomisk utveckling och fattigdomsbekämpning
            i dessa länder. Vänsterpartiet anser att Sverige bör motsätta
            sig höjda tullar mot afrikanska länder och att Sverige bör verka
            för att EU visar en större lyhördhet för de afrikanska staterna
            inom ramen för förhandlingarna om framtida EPA-avtal. Sverige
            bör inom EU verka för handelsavtal med AVS-länderna som tar sin
            utgångspunkt i millenniemålen och en samstämmig utvecklingspolitik.
            Detta bör riksdagen som sin mening ge regeringen till känna.
          </p>
          <head xml:id="i-7XnaRYLqbBTyS6NKZLSAxx" type="h2">
            4.2 Utvecklingssamarbete
          </head>
          <p xml:id="i-NY7Kz47tBqVRDGqTdYJ48r">
            Vänsterpartiets utgångspunkt är den internationella solidariteten.
            Vår kamp för rättvisa och jämställdhet varken börjar eller slutar
            vid Sveriges gränser. Därför arbetar vi för ett högt bistånd av
            hög kvalitet till Afrika. Vi vill att utvecklingssamarbetet ska
            utgå från mottagarnas prioriteringar, inte från våra egenintressen
            i nord eller som ett maktmedel mot mottagarna. Allt utvecklingsbistånd
            ska utgå från respektive mottagarlands egna behov. Det ska respektera
            dess suveränitet och inte förknippas med politiska eller ekonomiska
            villkor. Ägandeskap är en fråga om demokrati men också om effektivitet.
            Ska biståndsmedlen leda till långsiktiga förändringar krävs att
            mottagaren äger sin egen utveckling.
          </p>
          <p xml:id="i-7h4DAmzX6HcMLhpAJ3cAXg">
            Afrika är utan tvekan den kontinent som står inför störst utmaningar
            när det kommer till ekonomisk utveckling, fattigdom, jämställdhet,
            demokrati, fred och mänskliga rättigheter. Den borgerliga regeringen
            säger sig prioritera Afrika inom utvecklingssamarbetet, samtidigt
            som man har fasat ut det svenska biståndet till ett flertal afrikanska
            stater. Regeringen beslutade 2012 att fasa ut biståndet till Burkina
            Faso, ett av världens fattigaste länder. Vänsterpartiet anser
            att Afrika, utifrån kontinentens många och svåra utmaningar, måste
            prioriteras i det svenska utvecklingssamarbetet.
          </p>
          <head xml:id="i-XYmsMmQTGabRv88M1TdxBw" type="h2">
            4.3 Skuldavskrivningar
          </head>
          <p xml:id="i-JtjDCi6QXDrB5x3tiLeMHq">
            När många stater i Afrika i dag tar steg mot demokrati och ekonomisk
            utveckling gör de det tyngda av skulder som ofta befolkningen
            eller de nuvarande ledarna inte beslutat om. Kostnaderna för räntor
            och amorteringar tar viktiga resurser från välfärds- och infrastruktursatsningar.
            Samtidigt innebär skuldsättningen en maktförskjutning från det
            skuldsatta landet till långivarna, något som inte minst IMF och
            Världsbanken har använt sig av för att påtvinga många afrikanska
            länder en ekonomisk politik de inte velat genomföra.
          </p>
          <p xml:id="i-CaMwo4aqU3quYML1Pvx8NV">
            Många av de afrikanska ländernas skulder är att betrakta som
            illegitima. Lånen gavs till icke-demokratiska regimer trots att
            långivarna var fullt medvetna om att lånen aldrig skulle komma
            befolkningen till del. Efter apartheids fall var den nya sydafrikanska
            demokratiska regeringen under Nelson Mandela tvungen att betala
            den gamla regimens skulder. Den nya ledningen i DRK, Demokratiska
            republiken Kongo, som 2006 valdes i landets första flerpartival,
            tvingas nu betala räntor och amorteringar som uppstod under diktatorn
            Mobuto. Vänsterpartiet anser att illegitima skulder villkorslöst
            ska avskrivas, att en skuldtribunal ska tillsättas i FN:s regi
            och att Sverige, på samma sätt som Norge, bör tillsätta en skuldrevision
            för att undersöka hur stor del av Sveriges fordringar som är legitima.
          </p>
          <p xml:id="i-2uP53nDBW4KkcsrYXLeKFQ">
            Omfattande skuldavskrivningar har genomförts för de fattigaste
            länderna. Mellan 1998 och 2010 sjönk skuldbördan för HIPC-länderna
            (Heavily Indebted Poor Countries) från 20 till 5 procent av statsutläggen.
            HIPC-initiativet lanserades 1996 av IMF och Världsbanken och omfattar
            i dag 39 länder, framför allt i Afrika söder om Sahara. Men vi
            ser nu hur skulderna snabbt ökar i spåren av den ekonomiska krisen
            samt ökade kostnader för livsmedel och drivmedel. Trots en skuldsanering
            på hela 120 miljarder USD har statsskulderna i en rad länder snabbt
            ökat och börjat nå ohållbara nivåer igen. Exempelvis Moçambique,
            Etiopien och Niger kan snart vara uppe i samma skuldbördor som
            innan deras lån skrevs av. Organisationerna Erlassjahr.de och
            Jubilee Debt räknar med att hela 20 länder befinner sig i eller
            farligt nära en ny skuldkris, bl.a. Moçambique och Uganda.
          </p>
          <p xml:id="i-BsGtM9oeFgENRdE8HkCCV4">
            Ska nödvändiga satsningar på infrastruktur och välfärd kunna
            genomföras i Afrika måste omfattande skuldavskrivningar genomföras.
            Skulderna är dessutom i många fall redan återbetalda flera gånger
            om, men de afrikanska länderna har fastnat i en negativ utveckling
            där de tvingas betala räntor på räntor utan att skulderna minskar.
            För Vänsterpartiet är det avgörande att dessa skuldavskrivningar
            är ovillkorade och att de inte belastar biståndsbudgeten. Sverige
            ska verka för att världens fattigaste länder får totala och ovillkorade
            skuldavskrivningar. Detta bör riksdagen som sin mening ge regeringen
            till känna.
          </p>
          <head xml:id="i-UAtZbHVeAqUa8KWFcXdaPm" type="h2">
            4.4 Diplomatisk närvaro
          </head>
          <p xml:id="i-LopJEbwMHfXZRWsEubTphS">
            Omfattande kontakter och relationer mellan Sverige och Afrika
            har byggts upp under decennier genom invandrade svenskar med rötter
            i Afrika, de gångna årtiondenas folkliga solidaritetsarbete med
            Afrika och Sveriges utvecklingssamarbete med många afrikanska
            stater. Sverige har i flera afrikanska länder ett gott anseende.
            Vårt land har i många fall kunnat spela en viktig roll i arbetet
            för demokrati och självständighet. Sverige skulle även i framtiden
            kunna spela en positiv roll, samtidigt som Sverige skulle kunna
            dra nytta av de erfarenheter och den kunskap som finns i Afrika.
            Tyvärr ser vi att utvecklingen på flera punkter gått i motsatt
            riktning. De svenska frivilligorganisationer som verkar i Afrika
            har mötts av misstänkliggörande och svenska ambassader i bl.a.
            Botswana, Namibia, Senegal och Elfenbenskusten har lagts ner.
            Detta är en utveckling som Vänsterpartiet starkt motsätter sig.
            Vänsterpartiet vill i stället se ett utökat samarbete och utbyte
            mellan Sverige och Afrika, både när det kommer till kontakterna
            mellan stater och när det kommer till utbyte mellan folkrörelser
            och enskilda människor. Ett utökat och fördjupat samarbete mellan
            Sverige och Afrika kommer att kräva en förstärkt svensk diplomatisk
            närvaro i Afrika.
          </p>
          <head xml:id="i-QQwmxd6sqorpqj8rBv7Q4T" type="h1">
            5 Utvecklingen i Afrika söder om Sahara – framsteg och bakslag
          </head>
          <p xml:id="i-R1SGSwK5ie1bVs8h6JMABT">
            Afrikas samtliga 54 länder låter sig inte beskrivas vart och
            ett inom ramen för en riksdagsmotion. I denna motion har vi därför
            valt att lyfta fram en handfull länder, väl medvetna om att mycket
            finns att säga om utvecklingen i de länder som inte nämns i denna
            motion.
          </p>
          <head xml:id="i-4iMuNJAGUwp5NcBi4DaMVu" type="h2">
            5.1 Sydafrika
          </head>
          <p xml:id="i-BwoJ1ZYQtffvwySmG2yEw2">
            De demokratiska valen 1994 innebar ett nytt kapitel i Sydafrikas
            historia. Nästan fem decennier av apartheidpolitik avslutades
            och Sydafrikas medborgare fick, oavsett etnicitet och hudfärg,
            formellt samma rättigheter. Att apartheid föll var ett resultat
            av decennier av folkligt motstånd i Sydafrika, solidaritetsrörelsernas
            arbete och de omfattande handelssanktionerna mot landet. Att Sydafrika
            blev en demokrati innebar att landet kunde gå från internationell
            isolering till att bli en viktig internationell aktör. Sydafrika
            är i dag medlem av G20-gruppen och var fram till december invalt
            i FN:s säkerhetsråd. I Afrika är landet en av de största ekonomierna
            och en central kraft inom Afrikanska unionen.
          </p>
          <p xml:id="i-nf5FSvLdrtJCEmMaR63VT">
            Sydafrikas stora utmaningar upphörde inte med de demokratiska
            valen 1994. De ekonomiska klyftorna i landet är fortfarande bland
            de största i världen och sammanfaller fortfarande i stora delar
            med sydafrikanernas hudfärg. Fattigdom, arbetslöshet, kriminalitet
            och korruption utgör fortfarande centrala utmaningar.
          </p>
          <p xml:id="i-Py9JQirNBfMZVnxYKQfLpu">
            Sverige inledde sitt utvecklingssamarbete med Sydafrika på 60-talet
            genom humanitärt stöd till ANC. I samband med demokratiseringen
            av Sydafrika övergick utvecklingssamarbetet till ett mer traditionellt
            bilateralt utvecklingssamarbete. Sedan millennieskiftet har det
            svenska utvecklingssamarbetet successivt minskat och fokuseras
            i dag framför allt på frågor som rör hiv/aids. I december 2013
            upphör det svenska bilaterala utvecklingssamarbetet med Sydafrika
            genom att Sveriges landstrategi för Sydafrika löper ut. Regeringen
            planerar inte att ta fram någon ny strategi för samarbetet med
            Sydafrika. I stället ska samarbetet fortsätta genom s.k. aktörssamverkan.
            Hur denna samverkan ska utformas är fortfarande oklart, men faktum
            är att behoven fortfarande är stora av samarbete och utbyte mellan
            myndigheter, högskolor, institutioner och folkrörelser i Sydafrika
            och Sverige. Riksdagen bör ge regeringen i uppdrag att ta fram
            en strategi för framtida aktörssamverkan mellan Sydafrika och
            Sverige. Detta bör riksdagen som sin mening ge regeringen till
            känna.
          </p>
          <head xml:id="i-DuwAeZKev3rKQRCAAKiVub" type="h2">
            5.2 Zimbabwe
          </head>
          <p xml:id="i-MJv5aTTxjkZXG8sXSt2jrW">
            Zimbabwe har under en längre tid varit en auktoritär stat där
            yttrande- och mötesfriheten varit starkt begränsad och där oppositionella
            levt under konstant hot om förföljelse, utomrättsliga arresteringar
            och tortyr. President Robert Mugabe har sedan länge lämnat alla
            visioner och ideal bakom sig och satt sin egen maktposition före
            den zimbabwiska befolkningens bästa. Situationen i Zimbabwe är
            och har inte varit enkel eller svartvit, men det går inte att
            bortse från regimens stora ansvar för den politiska och ekonomiska
            situationen som drabbar vanliga zimbabwier oerhört hårt.
          </p>
          <p xml:id="i-EGr7m14U8xrYTSY5gmxWpf">
            Zimbabwe är i dag i stort behov av en verklig jordreform där
            den svarta befolkningen får tillbaka den jord de bestals på under
            det brittiska kolonialstyret. Men när Mugabe använt jordfrågan
            och en retorik om kolonialism, så har det handlat om att skapa
            legitimitet för sin egen regim och misskreditera den brokiga oppositionen
            mot hans styre, inte om rättvisa för befolkningen.
          </p>
          <p xml:id="i-Ex5s1bYLxfraTW3HdrtAqJ">
            I mars 2013 godkändes en ny konstitution genom en folkomröstning
            och i juli 2013 genomfördes president- och parlamentsval som vanns
            av Robert Mugabe och Zanu-PF. Oppositionen hävdade att omfattande
            valfusk förekommit. Valobservatörer från Afrikanska unionen menade
            att brister förekommit, men att valresultatet var legitimt.
          </p>
          <p xml:id="i-SphKLHz75sMwoBHQ6aDqKJ">
            Sverige bör tydligt stödja försöken till försoningsprocess i
            Zimbabwe och ökad respekt för de mänskliga rättigheterna. 2000
            avbröt Sverige sitt bilaterala bistånd till Zimbabwe, stöd har
            i stället getts framför allt via FN och frivilligorganisationer.
            Den humanitära situationen i landet är allvarlig och fattigdomen
            ökar snabbt. Sverige bör därför ha beredskap för att kunna återuppta
            bilateralt bistånd till Zimbabwe så fort det finns tecken på en
            stärkt, stabil och varaktig respekt för de mänskliga rättigheterna
            i landet.
          </p>
          <head xml:id="i-Tqj9M1QzSsCDrTdXorkMpy" type="h2">
            5.3 Demokratiska republiken Kongo
          </head>
          <p xml:id="i-EqK8g9qwB4kRorYzJxq3XD">
            I få länder har plundringen och den ekonomiska exploateringen
            tagit sig så blodiga uttryck som i Demokratiska republiken Kongo,
            DRK. Utländska makters och multinationella företags kamp om landets
            naturresurser har varit en röd tråd genom DRK:s historia. Vänsterpartiets
            syn på utvecklingen i landet har uttryckts mer utförligt i motionen
            Kongo (2008/09:U208).
          </p>
          <p xml:id="i-SKYCaxtLAS5wPPgqt8YYUN">
            Det blodigaste kriget i världen efter andra världskrigets slut
            ägde rum mellan 1998 och 2003 i DRK och kostade tre till fem miljoner
            människor livet. Kvinnor drabbades särskilt hårt, våldtäkter systematiserades
            och användes som ett massförstörelsevapen i krigföringen samtidigt
            som mödradödligheten nådde fruktansvärda nivåer i de krigshärjade
            områdena. Det finns uppgifter om att så många som två miljoner
            kvinnor blivit våldtagna under och efter inbördeskriget.
          </p>
          <p xml:id="i-wBNu7iSwkTWmzhnZQkBQu">
            En bräcklig fred framförhandlades under våren 2008 mellan rebelledaren
            Laurent Nkunda, ett tjugotal rebellgrupper och DRK:s president
            Joseph Kabila. Men inte heller detta avtal har hållits särskilt
            bra. Fortfarande pågår det stridigheter i landet, framför allt
            i de östra delarna. Fred i DRK förutsätter att plundringen av
            landets naturtillgångar upphör, att vinsterna från landets gruvor
            kommer befolkningen till del och att de illegitima skulder som
            uppstod under diktatorn Mobutos dagar skrivs av. Ska en långsiktigt
            hållbar fred byggas måste landets kvinnor inkluderas i framtida
            freds- och försoningsprocesser. FN:s resolutioner 1325 och 1820
            är i detta sammanhang centrala verktyg.
          </p>
          <p xml:id="i-DMjitZ11ibkVr7SwC1CzrS">
            Kampen om mineralerna är fortfarande en av de avgörande faktorer
            som driver stridigheterna vidare. Ansvaret för våldet och kriget
            i DRK vilar tungt på de multinationella företag som är verksamma
            i landet och de länder som backar upp dem. I många fall har utländska
            företag beväpnat och finansierat lokala rebellgrupper och miliser
            samt spelat ut dem mot varandra för att garantera sin egen verksamhet.
          </p>
          <p xml:id="i-QM6vqqZFD7zoqa1WcAk2QU">
            Vänsterpartiet menar att de företag som importerar naturresurser
            bör se till att framställningen sker under förhållanden där rätten
            till liv kan skyddas och där mänskliga rättigheter inte kränks.
            Varje långsiktig lösning på konflikten måste garantera detta.
            Sverige måste i FN och EU kraftfullt verka för ett ingripande
            mot plundringen av Demokratiska republiken Kongos naturtillgångar.
            Detta bör riksdagen som sin mening ge regeringen till känna.
          </p>
          <head xml:id="i-DXsnbvw1sRxHMHoknkVJus" type="h2">
            5.4 Senegal
          </head>
          <p xml:id="i-9gM5rsLSpfLnorgeKUQYan">
            Senegal är ett av de politiskt och ekonomiskt viktigaste länderna
            i Västafrika. Demokratiska framsteg har skett, vilket underströks
            av det demokratiska presidentvalet 2012. Men fortfarande är behoven
            stora av en mer rättvis fördelning av landets resurser och en
            ökad respekt för de mänskliga rättigheterna. 2010 beslutade den
            borgerliga regeringen att stänga den svenska ambassaden i Dakar,
            ett beslut som Vänsterpartiet kritiserade.
          </p>
          <p xml:id="i-ELSN62zCWv6wjnjHKwkFum">
            Senegal är också skådeplatsen för en av Afrikas längsta, men
            samtidigt kanske mest bortglömda, konflikter. Sedan tidigt 80-tal
            har i landets södra provinser, Casamance-området, rests krav på
            ökat självstyre. 1990 tog delar av självständighetsrörelsen till
            vapen. Främst Guniea-Bissau, men även tidvis Gambia, har dragits
            in i konflikten som därigenom påverkat hela regionen negativt.
            Åtskilliga fredsavtal har undertecknats, men den pågående fredsprocessen
            är ytterst bräcklig och de brutna löftena är många. 2010 och 2011
            utbröt nya stridigheter. Efter att Macky Sall vann presidentvalet
            2012 har striderna avtagit och hoppet ökat om framgångsrika fredssamtal.
            Världssamfundet bör engagera sig för att stärka fredsprocessen
            och förhindra att konflikten blossar upp igen. Sverige bör därför
            ta initiativ inom ramen för EU och FN för att uppmärksamma konflikten
            i södra Senegal. Detta bör riksdagen som sin mening ge regeringen
            till känna.
          </p>
          <head xml:id="i-HLrjvChC2sbhmkWaSSbgJV" type="h2">
            5.5 Nigeria
          </head>
          <p xml:id="i-5AqM8n2rLV3Sc7bFQxo8NE">
            Nigeria skulle kunna vara ett mycket rikt land. Landets enorma
            oljetillgångar skulle ha kunnat användas till att radikalt minska
            landets fattigdom och ligga till grund för ekonomisk utveckling.
            Landet var 2012 Afrikas största exportör av olja enligt Opec.
            Oljan står för 20 procent av BNP och 95 procent av exportinkomsterna.
            I stället har oljeintäkterna finansierat några av kontinentens
            grymmaste diktatorer och skapat enorma vinster för de multinationella
            företag som är verksamma i landet. 1999 ersattes den dåvarande
            militärdiktaturen av civilt styre, men inte heller detta har förmått
            omsätta oljeintäkterna till fattigdomsbekämpning och respekten
            för de mänskliga rättigheterna har inte förbättrats i någon större
            utsträckning.
          </p>
          <p xml:id="i-6HhGjSL92HpG2UQvs9XsYG">
            I Nigerdeltat, där huvuddelen av oljeutvinningen sker, lever
            70 procent av befolkningen på mindre än 1 dollar per dag. För
            stora delar av befolkningen är förorenade vattendrag och åkermarker
            det enda synliga resultatet av den enorma oljeutvinningen. I flera
            fall har lokala protester slagits ned med brutalitet. FN:s miljöprogram
            (Unep) uppskattar att det kan ta mer än 25 år för regionen att
            återhämta sig och föreslår att en särskild fond om inledningsvis
            1 miljard USD ska upprättas för att påbörja saneringen.
          </p>
          <p xml:id="i-Cw8V5DVBo68WRyzgqvqhAC">
            Vänsterpartiet anser att de multinationella företagen måste ta
            sitt ansvar för att en större del av oljeintäkterna kommer nigerianerna
            till del, att den omfattande miljöförstöringen upphör och att
            den omfattande korruptionen upphör. Amnesty International kräver
            att Shell bidrar med det fulla beloppet, 1 miljard USD, för att
            starta upp fonden och därmed visa att de är redo att börja ta
            sitt ansvar. Vänsterpartiet stöder detta krav. Sverige bör verka
            för att oljebolagen som är verksamma i Nigerdeltat tar sitt ansvar
            och bidrar till att starta en fond för sanering av regionen. Detta
            bör riksdagen som sin mening ge regeringen till känna.
          </p>
          <head xml:id="i-CvcrokoLo6XZ1x8bwy8aKW" type="h2">
            5.6 Mali
          </head>
          <p xml:id="i-HoEfhfh8MFuSU6oyiRcvAU">
            Under de två senaste åren har världens blickar riktats mot Mali
            efter att inbördeskriget i landet blossat upp igen i januari 2012,
            en militärkupp genomförts i mars samma år och Frankrike intervenerat
            militärt. Utvecklingen har varit dramatisk de senaste åren, men
            bottnar i grundläggande problem i Mali som går flera decennier
            tillbaka.
          </p>
          <p xml:id="i-8bxfeWoLtRuCM8YztbSjGA">
            Mali är ett av världens fattigaste länder. Medellivslängden och
            skrivkunnigheten är bland de lägsta i världen. På få platser är
            mödradödligheten högre. Centralregeringen har alltid varit svag.
            Under decennier har befolkningen i norra Mali, huvudsakligen tuareger,
            upplevt att de diskriminerats av regeringen och vid en rad tillfällen
            revolterat. Dessa stora utmaningar har förvärrats av klimatförändringar,
            ökande livsmedelspriser, en växande narkotikahandel genom Sahara
            och väpnade konflikter i grannländerna.
          </p>
          <p xml:id="i-XHyBjsqkXVP7yVTDAwiGy3">
            Omfattande folkliga protester 1991 banade väg för politiska reformer
            och ökad respekt för de mänskliga rättigheterna. Under de två
            kommande decennierna genomförde Mali en rad i grunden demokratiska
            val, men den politiska ledningen i Bamako lyckades inte hantera
            landets grundläggande utmaningar. Efter Gaddafis fall skedde ett
            starkt inflöde av vapen från Libyen och turbulensen i regionen
            underblåste det redan starka folkliga missnöje som brett ut sig,
            inte minst i de norra delarna av landet. Denna utveckling i kombination
            med att flera militanta islamistiska grupper etablerat sig i landet
            utgjorde grundorsakerna till att inbördeskriget blossade upp 2012.
          </p>
          <p xml:id="i-QE3kJ3tZgHLKBT71NmajZq">
            I dag finns en interrimsregering i Bamako, en internationell
            FN-insats övervakar säkerheten i landet och landets parlament
            har antagit en plan för att återupprätta civilt och demokratiskt
            styre. I juli och augusti genomfördes presidentval och ett fredsavtal
            med tuaregrebellerna undertecknades.
          </p>
          <p xml:id="i-Dt1g3ohBtmixQ1vgyxZ2yS">
            Sedan 90-talet bedriver Sverige utvecklingssamarbete med Mali.
            I samband med kuppen 2012 avbröts det bilaterala stödet och det
            svenska biståndet kanaliserades i stället via FN-organ och frivilligorganisationer.
            I april 2013 återupptogs det bilaterala biståndet. Vänsterpartiet
            anser att det är av stor vikt att Sverige bedriver ett långsiktigt
            utvecklingssamarbete med Mali och välkomnade att regeringen 2010
            beslutade att öppna en svensk ambassad i Bamako.
          </p>
          <head xml:id="i-8WvLb8uDNVf9Pc3dG7F7dc" type="h2">
            5.7 Burkina Faso
          </head>
          <p xml:id="i-Ef6mbfkrGxTPEYaFuz6tnG">
            Burkina Faso är ett land med stora utvecklingsutmaningar. Landet
            är i dag ett av världens fattigaste länder, med plats 183 av 187
            på Human Development Index. Genom sitt läge i Sahel är Burkina
            Faso ett av de länder som riskerar att drabbas hårdast av klimatförändringarna.
            Den nuvarande presidenten, Blaise Compaoré, har styrt landet sedan
            en militärkupp 1987 och i Utrikesdepartementets rapport om mänskliga
            rättigheter från 2010 säger man att respekten för mänskliga rättigheter
            i Burkina Faso uppvisar fortsatt vissa brister.
          </p>
          <p xml:id="i-WGCNkfQCvEkLe9MBpL7Vgc">
            Samtidigt sker framsteg i Burkina Faso. Landet har lyckats göra
            stora insatser i arbetet med vissa av millenniemålen, bl.a. när
            det kommer till att öka andelen flickor i skolan, minska mödra-
            och barnadödligheten samt minska spridningen av hiv/aids. Regeringen
            har inlett en massiv satsning på att utveckla det jordbruk som
            landets fattiga är direkt beroende av.
          </p>
          <p xml:id="i-F3WK1eVwqXCPmnrYTgTy9k">
            Behoven av utvecklingssamarbete är stora för att möta Burkina
            Fasos svåra utmaningar och stödja de positiva processer som pågår.
            Behoven är stora av partners som kan lyfta frågor om mänskliga
            rättigheter, jämställdhet och transparens.
          </p>
          <p xml:id="i-B271sAvtPmG7uBg4cLKbZH">
            Sverige bedriver sedan 2001 utvecklingssamarbete med Burkina
            Faso med goda resultat. Exempelvis har kvinnors ställning stärkts,
            fattiga människor har fått tillgång till rent dricksvatten, effekten
            av klimatförändringar har lindrats och stora mängder regnvatten
            har tagits till vara för en ökad jordbruksproduktion. 2007 slog
            regeringen fast att man skulle bedriva ett långsiktigt utvecklingssamarbete
            med Burkina Faso.
          </p>
          <p xml:id="i-QWmwAZKgngV7Hexktq5SA1">
            Under de senaste åren har tyvärr antalet like-minded partners
            minskat i Burkina Faso. Mervärdet av svenska insatser är med andra
            ord stort, om inte Sverige är på plats och lyfter de ibland kontroversiella
            frågorna är risken stor att ingen annan partner gör det heller.
            Trots det beslutade regeringen i december 2012 att inleda en utfasning
            av det svenska utvecklingssamarbetet med Burkina Faso. Vänsterpartiet
            anser att det var ett felaktigt beslut. Sverige bör fortsätta
            att bedriva ett långsiktigt utvecklingssamarbete med Burkina Faso.
            Detta bör riksdagen som sin mening ge regeringen till känna.
          </p>
          <head xml:id="i-CrFnZXRfBqtgSS2C9wKjDY" type="h2">
            5.8 Sudan
          </head>
          <p xml:id="i-7TyDaw4vw1GijFVE2E1PRh">
            Praktiskt taget från det att Sudan blev en självständig stat
            1956 har landet plågats av krig och konflikter. Det längsta kriget
            fördes mellan SPLA (Sudanese Peoples Liberation Army) och centralregeringen
            i Khartoum. Kriget pågick i över 20 år och avslutades 2004. Men
            året innan hade stridigheter i stället blossat upp i Darfur och
            i östra Sudan, där olika rebellrörelser hade vuxit fram. Regeringen
            i Khartoum försökte med stor brutalitet slå ned upproren i Darfur,
            vilket skapade en konflikt som kostade hundratusentals människor
            livet och drev miljoner på flykt. Regeringen har till följd av
            detta anklagats för folkmord och Sudans president Omar al-Bashir
            begärdes 2009 häktad av Internationella brottsmålsdomstolen, anklagad
            för krigsförbrytelser och brott mot mänskligheten. 2011 utropades
            Sydsudan som en självständig stat efter en folkomröstning. Regeringen
            i Khartoum erkände Sydsudan, men relationerna mellan länderna
            är frostiga.
          </p>
          <p xml:id="i-StFQGGaDaRE83Ltb5b4KN">
            Konflikterna mellan Sudan och nuvarande Sydsudan såväl som i
            Darfur har sin upprinnelse i de stora sociala klyftor som finns
            i landet. Konkurrensen om resurser har dessutom skärpts i takt
            med att klimatförändringarna minskat tillgången till odlingsbar
            mark och vatten. Landet har även stora fyndigheter av både gas
            och olja. Den ojämlika fördelningen av vinsterna från dessa naturtillgångar
            har skapat starka inre motsättningar, som olika stormakter såsom
            USA och Kina inte dragit sig för att utnyttja för sina egna intressen.
            Sudan har blivit en arena för en kamp mellan stormakter. I sammanhanget
            går det inte att blunda för att även svenska Lundin Oil starkt
            kritiserats för sin verksamhet i Sudan. Det är viktigt att alla
            anklagelser mot de utländska oljebolagen grundligt utreds och
            att de som drabbats av oljeutvinning ersätts. Omvärlden måste
            också agera för att framtida oljeutvinning inte sker på bekostnad
            av de mänskliga rättigheterna. Detta bör riksdagen som sin mening
            ge regeringen till känna.
          </p>
          <p xml:id="i-GZM5s2kyNGQRUVBUJ9HBtu">
            Även om det finns en bräcklig fred och våldet i Darfur avtagit
            så är Sudan ett land fyllt av motsättningar som lätt kan blossa
            upp och omvandlas till väpnade konflikter och krig om man inte
            kommer till rätta med landets grundläggande problem, den ojämlika
            fördelningen av resurser och omvärldens försök att kontrollera
            landets naturtillgångar.
          </p>
          <p xml:id="i-ARxqSq8JvjCzeBVDTKGWys">
            Sverige har sedan 70-talet bedrivit ett mindre utvecklingssamarbete
            med Sudan. Efter fredsavtalet 2005 har det samarbetet utökats.
            Sverige bidrar framför allt med humanitärt stöd genom FN, men
            bedriver också ett arbete med kvinnors rättigheter. Detta är viktigt
            eftersom kvinnors rättigheter är starkt begränsade i Sudan, bl.a.
            är tvångsäktenskap och könsstympning vanligt förekommande. För
            Vänsterpartiet är det viktigt att Sverige fortsätter att bedriva
            ett långsiktigt utvecklingssamarbete med Sudan, i synnerhet med
            fokus på frågor om flickors och kvinnors rättigheter.
          </p>
          <head xml:id="i-R539xYsuafNp91TUWRGowL" type="h2">
            5.9 Etiopien
          </head>
          <p xml:id="i-R2CZNXFaZFHPz8m46epwcX">
            1991 störtades diktatorn Mengistu Haile Mariam av en brokig allians
            av regionala och etniskt baserade grupper. Delar av denna allians
            bildade det nu styrande partiet EPRDF under ledning av premiärminister
            Meles Zenawi. De förhoppningar som fanns om tydliga demokratiska
            framsteg och ökad respekt för de mänskliga rättigheterna vid Mengistus
            fall har långt ifrån infriats. Under Zenawis styre har brotten
            mot de mänskliga rättigheterna varit omfattande, bl.a. har möjligheten
            för frivilligorganisationer och utländska NGO:er att verka i landet
            kraftigt begränsats. Fängslandet av de svenska journalisterna
            Martin Schibbye och Johan Persson understryker hur begränsad pressfriheten
            är i landet. Meles Zenawi avled i augusti 2012. Vi har inte kunnat
            se några tecken på att det inneburit några framsteg.
          </p>
          <p xml:id="i-RLMScBJeX9HMdVrocnCD2">
            Förbindelserna till Eritrea har kraftigt försämrats, vilket resulterade
            i krig 1998–2000. Etiopien invaderade Somalia julen 2006, vilket
            resulterade i en humanitär katastrof. Även konflikterna inom Etiopien
            har ökat genom regimens övergrepp mot bl.a. oromofolket och befolkningen
            i landets östra delar, i Ogadenprovinsen. Bland annat Human Rights
            Watch anklagar Etiopien för omfattande krigsförbrytelser i Ogadenprovinsen.
          </p>
          <p xml:id="i-PDXYFopp7asEMUVeGxs42K">
            Trots att Etiopien i dag är en starkt auktoritär stat som bidrar
            till att destabilisera Afrikas horn har kritiken mot landets brott
            mot de mänskliga rättigheterna varit begränsad från världssamfundet.
            Detta får betraktas som en konsekvens av att Etiopien lyckats
            etablera sig som en regional allierad till flera stormakter. USA
            ger i dag Etiopien militärt bistånd och länderna samarbetar djupt
            inom ramen för det s.k. kriget mot terrorismen. Storbritannien
            ger Etiopien omfattande budgetbistånd och Kina har dramatiskt
            ökat sina investeringar i landet. Behovet av länder som uppmärksammar
            situationen i Etiopien är stort. Sverige bör kraftfullt uppmärksamma
            de omfattande brotten mot de mänskliga rättigheterna i Etiopien
            såväl i sina bilaterala kontakter med regimen som i FN och EU.
            Detta bör riksdagen som sin mening ge regeringen till känna.
          </p>
          <head xml:id="i-ABXCaYQwBNvg672k4DJgtX" type="h2">
            5.10 Eritrea
          </head>
          <p xml:id="i-JSy91Upyi9P7YXASjYwdo8">
            Efter att först ha varit en italiensk koloni och efter andra
            världskriget brittiskt protektorat, tvingades Eritrea 1952 in
            i en federation med Etiopien. 1962 införlivades Eritrea i Etiopien,
            vilket ledde till ett trettioårigt krig mellan den eritreanska
            nationella befrielserörelsen och Etiopien. Under detta krig störtades
            i Etiopien först monarkin under Haile Selassie och sedan diktaturen
            under Mengistu. I det krig som fördes mot Mengistu kämpade flera
            etiopiska regimfientliga rörelser på samma sida som de eritreanska
            befrielserörelserna ELF och EPLF. Efter Mengistus fall genomfördes
            en folkomröstning i Eritrea och 1991 kunde Eritrea förklara sig
            som självständig stat. Sedan 1991 styrs Eritrea interimistiskt
            av EPLF, som bytt namn till PFDJ. Ledaren för EPLF/PFDJ, Isaias
            Afewerki, har av sin organisation utsetts till president, och
            har därefter utsett regering och styrt landet med dekret.
          </p>
          <p xml:id="i-X2QkAvzjzTuW9kTnQAaMXr">
            Situationen för de mänskliga rättigheterna har successivt kraftigt
            försämrats och Eritrea har utvecklats till en av Afrikas mest
            hårdföra diktaturer. Ett avgörande steg i denna utveckling togs
            2001, då regimen stängde åtta tidningar och arresterade 15 journalister.
            Eritrea är numera ett av de få länder som saknar oberoende tidningar.
            En av de arresterade journalisterna var den svenske medborgaren
            Dawit Isaak. Sen dess har olika svenska regeringar försökt få
            Isaak frisläppt genom s.k. tyst diplomati. Det är uppenbart att
            denna strategi misslyckats. Därför är det hög tid att Sverige
            går över till en mer offensiv strategi, t.ex. genom att skicka
            en hög representant till Eritrea. Sverige måste i alla kontakter
            med Eritrea, bilateralt och genom multilaterala organisationer,
            kräva Dawit Isaaks omedelbara frisläppande. Detta bör riksdagen
            som sin mening ge regeringen till känna.
          </p>
          <head xml:id="i-N5d23ZL9unNboPdnw5McjU" type="h2">
            5.11 Somalia
          </head>
          <p xml:id="i-Q2hi2eLVnb3otkSqmziiDb">
            Sedan 1991 har Somalias södra delar härjats av ett av vår tids
            blodigaste krig. Kriget har tvingat uppemot tre fjärdedelar av
            befolkningen att lämna sina hem och dödstalen räknas i miljoner.
            Men kriget har långt ifrån omfattat alla delar av Somalia – utvecklingen
            i bl.a. Somaliland i norra Somalia har varit betydligt mer positiv.
          </p>
          <p xml:id="i-KJUwhVPR5NFsGZMG7EyuS5">
            Konflikten i Somalia kan inte bara beskrivas som ett inbördeskrig.
            Den militanta islamistgruppen al-Shabab har fått stöd utifrån.
            Grannländerna Etiopien och Eritrea har beväpnat och stött olika
            väpnande grupper samtidigt som USA flera gånger ingripit militärt
            i Somalia, under senare år som en del av landets s.k. krig mot
            terrorismen. Tydligast uttryck tog sig denna yttre inblandning
            genom Etiopiens invasion av Somalia julen 2006.
          </p>
          <p xml:id="i-SKJo6WHPT6Zsm1QkgwzZ1K">
            Sverige har vid tre tillfällen, 2009, 2010 och 2013, deltagit
            i den marina insatsen Atalanta utanför Somalias kust, vilken leds
            av EU. Insatsen har ett tydligt FN-mandat med huvudsyftet att
            garantera säkerheten för de humanitära transporterna till Somalia.
            Vänsterpartiet har stött Sveriges deltagande i Atalanta. Samtidigt
            ser vi att det kommer att krävas betydligt mer än bara marina
            militära insatser för att komma till rätta med den omfattande
            piratverksamheten utanför Somalias kust. En av flera förutsättningar
            är att rovfisket i området, från bl.a. europeiska fiskefartyg,
            och dumpningen av giftigt avfall i havet upphör, så att det skapas
            möjlighet för fler somalier att försörja sig genom fiske i stället
            för genom piratverksamhet.
          </p>
          <p xml:id="i-RLE2uvEF5VjAdcsGhbFdP2">
            I dag finns det tecken på att inbördeskriget i Somalia kan vara
            på väg mot sitt slut. 2011 undertecknades en fredsplan av flera
            somaliska ledare och året därpå skapades ett nytt klanbaserat
            parlament, som i sin tur har valt en ny president. Sverige har
            möjligheter att spela en roll för en positiv utveckling i landet,
            bl.a. som medlem av den internationella kontaktgruppen för Somalia
            och genom den kunskap och de kontakter som finns bland invandrade
            från Somalia i Sverige. Vänsterpartiet anser att Sverige i EU,
            FN och andra internationella fora bör verka för att ett långsiktigt
            arbete för att en freds- och försoningsprocess ska påbörjas, som
            både behandlar förhållandena i Somalia och förhållandet mellan
            Somalia och de grannstater som är inblandade i konflikten i Somalia.
            Centralt är att landets kvinnor inkluderas i freds- och försoningsarbetet.
            Viktigt är också att det nuvarande vapenembargot upprätthålls
            och efterlevs, så att tillförseln av vapen upphör.
          </p>
          <p xml:id="i-Md9JyLVqFDWRURd4htkdS6">
            Sverige har i dag ett omfattande utvecklingssamarbete med Somalia
            som är inriktat på humanitär hjälp. Behoven av humanitär hjälp
            är stora, men när Somalia nu sakta tar steg i en positiv riktning
            finns det ökade möjligheter och behov av att stödja framväxten
            av de institutioner och positiva krafter som finns i det somaliska
            samhället. Sverige bör stödja arbetet för fred och demokrati i
            Somalia. Detta bör riksdagen som sin mening ge regeringen till
            känna.
          </p>
        </div>
        <div xml:id="i-72ybf2Nhwms6VKGjcpQy9Z" type="motSignatures">
          <list xml:id="i-HKRDEcmmCYDxyy11Uoqab5">
            <item xml:id="i-FiW4NwLr5pUMVSnMV4XvuE">
              Hans Linde (V)
            </item>
            <item xml:id="i-88mHpWdTSJFqhot8ALfo8S">
              Torbjörn Björlund (V)
            </item>
            <item xml:id="i-A8NJXMGSGbp9XFnA2Y8Dj6">
              Jens Holm (V)
            </item>
            <item xml:id="i-FK2btkcEhk9DkdXs6ywknJ">
              Siv Holma (V)
            </item>
            <item xml:id="i-W5cJsvMA4cb8Jfm5X71q77">
              Kent Persson (V)
            </item>
          </list>
        </div>
      </div>
    </body>
  </text>
</TEI>
