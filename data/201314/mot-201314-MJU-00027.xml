<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201314-MJU-00027">
  <teiHeader>
    <fileDesc>
      <titleStmt>
        <title>med anledning av prop. 2013/14:141 En svensk strategi för biologisk mångfald och ekosystemtjänster</title>
        <author corresp="i-WG11xmCpAW9nyyXv1sJFAK">av Helena Leander (MP)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>med anledning av prop. 2013/14:141 En svensk strategi för biologisk mångfald och ekosystemtjänster</title>
          <idno type="rdwebb">H102MJ27</idno>
          <rs type="number">MJ27</rs>
          <orgName type="comitteeAbbreviation">MJU</orgName>
          <ref type="dokument_url_text">http://data.riksdagen.se/dokument/H102MJ27/text</ref>
          <ref type="dokument_url_html">http://data.riksdagen.se/dokument/H102MJ27</ref>
          <ref type="dokumentstatus_url_xml">http://data.riksdagen.se/dokumentstatus/H102MJ27</ref>
          <ref type="doc">http://data.riksdagen.se/fil/F74B8E15-CE98-42FA-8412-79A17912670C</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-WG11xmCpAW9nyyXv1sJFAK</idno>
            <name>Helena Leander</name>
            <state type="partyAffiliation" ref="Q213451">
              <desc>MP</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-4Wvk2p5hAczv2QWmqTELe6" type="basedOn"/>
        <correspContext corresp="i-4Wvk2p5hAczv2QWmqTELe6">
          <ref>Proposition 2013/14:141</ref>
        </correspContext>
        <correspAction xml:id="i-NdzwELVnYjfuUzFJYJCmZ" type="signed"/>
        <correspContext corresp="i-NdzwELVnYjfuUzFJYJCmZ">
          <note type="signatory" corresp="i-WG11xmCpAW9nyyXv1sJFAK"/>
        </correspContext>
        <correspAction xml:id="i-6UNig2cSE9jFMDK2e2cSxe" type="referral">
          <date when="2014-04-28"/>
        </correspAction>
        <correspAction xml:id="i-75FyCjvQ2ZzEEx5njhDPa5" type="referral">
          <date when="2014-04-28"/>
        </correspAction>
        <correspAction xml:id="i-36XHAuW7wsQHPHMX8DDhuL" type="dismissal">
          <date when="2014-04-25"/>
        </correspAction>
        <correspAction xml:id="i-BpwNzqDPmWosdmfoho39ae" type="dismissal">
          <date when="2014-04-25"/>
        </correspAction>
        <correspAction xml:id="i-58Rmqe4Thf6WFKZu6fagHQ" type="submission">
          <date when="2014-04-09"/>
        </correspAction>
        <correspAction xml:id="i-XSiVVMpCyEXgLvAorTeu38" type="transfer">
          <date when="2014-04-09"/>
        </correspAction>
        <correspAction xml:id="i-H62JpVSq8EcqwGo8AA41hg" type="assigned"/>
        <correspContext corresp="i-H62JpVSq8EcqwGo8AA41hg">
          <ref type="assignedTo">Miljö- och jordbruksutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#följd"/>
      </textClass>
    </profileDesc>
  </teiHeader>
  <text>
    <body>
      <div type="motHeader"/>
      <div type="motBody">
        <div type="motProposal" subtype="förslag">
          <head xml:id="i-4emNnuktj6AbGtgR1rAKZY">
            Förslag till riksdagsbeslut
          </head>
          <list style="ol">
            <item xml:id="i-NK6WM2PjM4hh2iC5QLCgbA">
              Riksdagen tillkännager för regeringen som sin mening vad som
              anförs i motionen om att de åtgärder som beskrivs i propositionen
              är otillräckliga för att de svenska miljömålen och Sveriges internationella
              åtaganden ska nås.
            </item>
            <item xml:id="i-QHbzU7eK7nnrvTyKEv8GbG">
              Riksdagen tillkännager för regeringen som sin mening vad som
              anförs i motionen om att ett intensifierat nationellt arbete behövs
              för ett mer trovärdigt och framgångsrikt internationellt arbete.
            </item>
            <item xml:id="i-A8moUoBCSZ2zkw77BN556a">
              Riksdagen tillkännager för regeringen som sin mening vad som
              anförs i motionen om att den biologiska mångfalden bör värnas
              i hela landskapet och att God bebyggd miljö hör till de miljökvalitetsmål
              som har betydelse för den biologiska mångfalden.
            </item>
            <item xml:id="i-JAxBCLP6MpfTD1E1jNHCzj">
              Riksdagen tillkännager för regeringen som sin mening vad som
              anförs i motionen om att hållbarhetsindikatorer ska kopplas till
              underlag för finanspolitiska beslut.
            </item>
            <item xml:id="i-W7qasE3LZuaFh3Lxc2T5Fz">
              Riksdagen tillkännager för regeringen som sin mening vad som
              anförs i motionen om att en vägledning tas fram om hur hänsyn
              kan tas till ekosystemtjänster i samband med upprättande av miljökonsekvensbeskrivningar
              och miljöbedömningar.
            </item>
            <item xml:id="i-5hWtmpca7cU3inZBNE6mkd">
              Riksdagen tillkännager för regeringen som sin mening vad som
              anförs i motionen om behovet av att ta större hänsyn till ekosystemtjänster
              vid fördelning av statliga bidrag till lokala naturvårdsprojekt
              samt eventuellt lokala vattenvårdsprojekt.
            </item>
            <item xml:id="i-LdLmSuuvNLtEyiC6Lf5ZTM">
              Riksdagen tillkännager för regeringen som sin mening vad som
              anförs i motionen om att Vinnova ges i uppdrag att utlysa ekonomiskt
              stöd till ekosystemtjänstrelaterade lösningar och produkter samt
              att integrera hänsyn till ekosystemtjänster i utvecklingen av
              flera olika innovationer.
            </item>
            <item xml:id="i-FdnT1KnMLXoLVcQHJnsaen">
              Riksdagen tillkännager för regeringen som sin mening vad som
              anförs i motionen om att höja etappmålet för skydd av marina områden
              till 20 procent.
            </item>
            <item xml:id="i-Suk1cG96eoLmEqQafrDKDf">
              Riksdagen tillkännager för regeringen som sin mening vad som
              anförs i motionen om att återkomma med ett etappmål för skydd
              av skog med utgångspunkt i att skydda 17 procent av den produktiva
              skogen.
            </item>
            <item xml:id="i-4PHCHggNsvEifzvMzmXDJv">
              Riksdagen tillkännager för regeringen som sin mening vad som
              anförs i motionen om att omgående skydda skogliga värdekärnor
              mot avverkning och andra åtgärder som kan skada dem.
            </item>
            <item xml:id="i-TTTm417iW257TzeBcDZZLC">
              Riksdagen avslår regeringens förslag till lag om ändring i miljöbalken.
            </item>
            <item xml:id="i-EWDpnsq4dbPXm9hGV2UYq1">
              Riksdagen tillkännager för regeringen som sin mening vad som
              anförs i motionen om en översyn av skogsvårdslagstiftningen utifrån
              vad som krävs för att klara miljömålen liksom utifrån våra åtaganden
              enligt art- och habitatdirektivet och Århuskonventionen.
            </item>
            <item xml:id="i-71phwgdgbTxpPVdWNXMSW6">
              Riksdagen tillkännager för regeringen som sin mening vad som
              anförs i motionen om att precisera skogens sociala värden i skogsvårdslagen.
            </item>
            <item xml:id="i-FakgKM7cafeCXguFVaMpnR">
              Riksdagen tillkännager för regeringen som sin mening vad som
              anförs i motionen om en ny, grundlig analys av vilka bland de
              rödlistade arterna som har störst behov av åtgärdsprogram för
              hotade arter.
            </item>
            <item xml:id="i-WsCVPbNsMSUXKjyAgxVcnk">
              Riksdagen tillkännager för regeringen som sin mening vad som
              anförs i motionen om att tydliggöra Skogsstyrelsens och Jordbruksverkets
              uppdrag och ansvar i fråga om åtgärdsprogram för hotade arter.
            </item>
            <item xml:id="i-AoaX1HaGYUA9aM3evdryqf">
              Riksdagen tillkännager för regeringen som sin mening vad som
              anförs i motionen om att utreda hur Sverige på bästa sätt kan
              bidra till bevarandet av arter som funnits i vårt land men blivit
              utrotade.
            </item>
            <item xml:id="i-3pNhhzF3EftzSs9ZAxfbcR">
              Riksdagen tillkännager för regeringen som sin mening vad som
              anförs i motionen om att förebygga introduktion och spridning
              av invasiva främmande arter.
            </item>
            <item xml:id="i-MkzLSZKAvcAxJ3efemm5ZM">
              Riksdagen tillkännager för regeringen som sin mening vad som
              anförs i motionen om ett nationellt skogsprogram.
            </item>
            <item xml:id="i-3u9VBwmoykq7GuRTgyvuhz">
              Riksdagen tillkännager för regeringen som sin mening vad som
              anförs i motionen om att stärka Svenska artprojektet.
            </item>
            <item xml:id="i-Ne3WMP8scrit3Y9Juh85oY">
              Riksdagen tillkännager för regeringen som sin mening vad som
              anförs i motionen om hur systematisk övervakning av de mest hotade
              arterna och naturtyperna ska organiseras och genomföras.
            </item>
            <item xml:id="i-2STeyiAscy7GaaLLU8BuQS">
              Riksdagen tillkännager för regeringen som sin mening vad som
              anförs i motionen om ökade resurser för att bevara den biologiska
              mångfalden.
            </item>
          </list>
        </div>
        <div type="motContent">
          <head xml:id="i-QVo4UUxNMgoitj43BExSYj" type="h1">
            Inledning
          </head>
          <p xml:id="i-GzbRBkAtiAWkXhGM7BgTDm">
            Efter ett långt uppehåll har regeringen på kort tid skickat en
            rad propositioner och skrivelser till miljö- och jordbruksutskottet.
            Trots utökad motionstid för några av dessa innebär förfarandet
            ändå att vi inte kan göra den granskning som propositionen förtjänar.
            Vi har valt att göra nedslag på några områden. Vi vill i övrigt
            hänvisa till tidigare motioner som 2013/14:MJ506 Levande skogar,
            2013/14:MJ517 Utgiftsområde 20 Allmän miljö- och naturvård, 2013/14:MJ521
            Utgiftsområde 23 Areella näringar, landsbygd och livsmedel samt
            2009/10:MJ371 Vårt beroende av ekosystemtjänster.
          </p>
          <head xml:id="i-WPfMT898kMSx66hRq45VFh" type="h1">
            Allmänt
          </head>
          <p xml:id="i-22SDaaYz9uicHaJgmSNELv">
            Regeringen bedömer (se avsnitt 3.1) att beslutade etappmål och
            insatserna som beskrivs i propositionen bidrar till att nå flera
            av de svenska miljökvalitetsmålen, generationsmålet, målen i EU:s
            strategi för biologisk mångfald samt målen som antagits inom konventionen
            för biologisk mångfald. Även om åtgärderna bidrar till att nå
            målen är de otillräckliga för att de svenska målen eller Sveriges
            internationella åtaganden ska nås.
          </p>
          <p xml:id="i-2G93Aq8kCAShp282FhgpnR">
            Vi delar ambitionen att Sverige även i fortsättningen ska ha
            en hög ambitionsnivå i arbetet med biologisk mångfald och ekosystemtjänster
            både internationellt och inom EU. Vi delar också insikten att
            det nationella arbetet gynnas av och bidrar till det internationella
            arbetet och samarbetet inom EU. Men Sveriges internationella arbete
            kan inte vila på gamla nationella lagrar hur länge som helst.
            Det är uppenbart att regeringens åtgärder inte räcker till för
            att klara våra internationella åtaganden eller nationella mål.
            Sverige behöver ett intensifierat nationellt arbete för ett mer
            trovärdigt och framgångsrikt internationellt arbete.
          </p>
          <head xml:id="i-29dEgd5uVpbfBxqfS27FRC" type="h1">
            Mål för biologisk mångfald och ekosystemtjänster
          </head>
          <p xml:id="i-VQNmtMXrfdt3v2ERkstvus">
            Den biologiska mångfalden bör värnas i hela landskapet, såväl
            i starkt människopräglade som i mer naturliga miljöer. Därför
            är det olyckligt att regeringen i sina beskrivningar av miljökvalitetsmål
            av betydelse för biologisk mångfald försummar att ta upp miljökvalitetsmålet
            God bebyggd miljö på ett relevant sätt. I miljömålssystemet finns
            sju miljökvalitetsmål som relaterar till olika delar av det svenska
            landskapet i sju naturtyper, men av propositionens avsnitt 4.1
            och 4.6 framgår det alltför tydligt att regeringen förbisett att
            God bebyggd miljö är ett av dessa.
          </p>
          <p xml:id="i-8S7N44BbdiN33p7XJjijKn">
            Biologisk mångfald i bebyggd miljö är inte bara ett trivialt
            urval av arter som är vanliga i andra miljöer, utan det finns
            även hotade arter som har viktiga delar av sina förekomster i
            miljöer som hör till miljökvalitetsmålet God bebyggd miljö. I
            städer och andra bebyggda områden finns ofta gamla, grova, solexponerade
            träd, som är en viktig livsmiljö för åtskilliga hotade arter –
            ett exempel är den vackra skalbaggen bredbandad ekbock, vars enda
            säkra förekomst i landet finns på Djurgården och i Bergshamra.
            Pågående och avslutade täkter erbjuder viktiga reträttplatser
            för arter som är beroende av öppen sand – arter som kan vara hotade
            för att vi inte kan låta skogarna brinna i naturlig omfattning
            – och även täkter räknas i miljömålssystemet till bebyggd miljö.
          </p>
          <p xml:id="i-GsNfBsvVmeFJnYgFimqJgY">
            För att myndigheter och andra aktörer som påverkar bebyggda miljöer
            och täktmiljöer tydligt ska se det ansvar de har för värnandet
            om den biologiska mångfald som finns i dessa miljöer, är det angeläget
            att regering och riksdag entydigt visar att God bebyggd miljö
            hör till de miljökvalitetsmål som har betydelse för biologisk
            mångfald.
          </p>
          <head xml:id="i-Pk6DpQtftwtvkck48Yty19" type="h1">
            Betydelsen av biologisk mångfald och värdet av ekosystemtjänster
          </head>
          <head xml:id="i-7grvse9tffpsX8PjXRhdFG" type="h2">
            Ekosystemtjänster i miljöräkenskaper och indikatorer för hållbar
            utveckling
          </head>
          <p xml:id="i-HMSMYuq6Uaazwdy2ntkP3z">
            Ekosystemtjänstutredningen föreslog att hållbarhetsindikatorer
            redovisas i rapporter om den ekonomiska utvecklingen fr.o.m. 2014.
            Detta är ett steg i att synliggöra ekosystemtjänster och andra
            hållbarhetsfaktorer. Att, som utredningen föreslår, koppla dessa
            till underlag för finanspolitiska beslut är ett sätt att integrera
            frågan i statens budgetarbete. Det kan sprida förståelsen för
            betydelsen av ekosystemtjänster och förbättra förutsättningarna
            för den förstärkningen av de statliga budgetanslag och andra åtgärder
            som behövs för att värna biologisk mångfald och ekosystemtjänster.
            Regeringen har dock valt att inte gå vidare med förslaget, vilket
            vi anser att man bör göra.
          </p>
          <head xml:id="i-9wfZdkE6uhD4wBZP1BWwaW" type="h2">
            Vägledning till länsstyrelser
          </head>
          <p xml:id="i-HjCx6UccbHgRWduosWy2U5">
            Ekosystemtjänstutredningen föreslog att en vägledning tas fram
            om hur hänsyn kan tas till ekosystemtjänster i samband med upprättande
            av miljökonsekvensbeskrivningar och miljöbedömningar. Vissa verksamheter
            som vägbyggen och gruvor kan få betydande inverkan på ekosystemtjänster.
            Det är rimligt att detta vägs in i tillståndsprocessen. Vi stöder
            därför utredningens förslag.
          </p>
          <head xml:id="i-FqSSYEvbJgya6HMQhCB5Jc" type="h2">
            Vägledning och stöd till kommuner
          </head>
          <p xml:id="i-9snvAJaJzxoyLJjp3fomMJ">
            Ekosystemtjänstutredningen föreslog en översyn av förordningen
            om statliga bidrag till lokala naturvårdsprojekt för att bättre
            beakta konsekvenserna för ekosystemtjänster. Regeringen avvisar
            förslaget. Regeringen aviserar i stället att den avser att följa
            tillämpningen av förordningen. Om det sedan visar sig behövas
            kan regeringen då överväga att vidta åtgärder för att underlätta
            statlig medfinansiering av kommunalt arbete med ekosystemtjänster.
            Vi ser inte poängen med att vänta. Förordningen bör ses över.
            Regeringen bör också överväga om bidragen till lokala vattenvårdsprojekt
            också behöver ta större hänsyn till ekosystemtjänster.
          </p>
          <head xml:id="i-VP5vqdkhgmVh4NXaLXPGoe" type="h2">
            Innovationer för ekosystemtjänstbaserade lösningar och produkter
          </head>
          <p xml:id="i-4vE7xQ84p81dPUdaSpErGL">
            Ekosystemtjänstutredningen föreslog att Verket för innovationssystem
            (Vinnova) ges i uppdrag att utlysa ekonomiskt stöd till innovationer
            som utvecklar sådana ekosystemtjänstbaserade lösningar och produkter
            till stöd för miljökvalitetsmålen som tar hänsyn till ekosystemens
            mångfunktionalitet. Förslaget tillstyrktes av en rad remissinstanser.
            Vinnova oroade sig dock för att en särskild satsning på ekosystemtjänster
            skulle riskera att leda till att ekosystemtjänster inte lyfts
            in i utvecklingen av flera olika innovationer. Vi menar att det
            skulle vara synd att avstå ifrån en innovationsdrivande satsning.
            Man bör kunna undvika den risk som Vinnova pekar på genom att
            ge verket ytterligare ett uppdrag att integrera ökade hänsyn till
            ekosystemtjänster i utvecklingen av andra innovationer.
          </p>
          <head xml:id="i-GM8eJuqLgtmsYFAio3mHWW" type="h1">
            Skydd och bevarande av naturområden
          </head>
          <p xml:id="i-QyLXiNX7qtyaz2yJyaevAR">
            Målen för skydd av olika naturtyper bör sättas utifrån vad som
            bedöms behövas för att nå miljökvalitetsmålen och rädda hela den
            mångfald av arter som hör hemma i de olika naturtyperna i vårt
            land. För de flesta naturtyper saknas ännu grundliga analyser
            av vilket skyddsbehov det innebär. Det är bra att regeringen i
            sitt senaste etappmålsbeslut ändå tagit med nya mål för skydd
            av våtmarker och sötvattensmiljöer, som även om de framstår som
            i underkant kan fungera som provisoriska riktmärken i skyddsarbetet
            tills ytterligare underlag arbetats fram om dessa naturtyper.
          </p>
          <p xml:id="i-F226KUM7ioyi9RtBL79B7S">
            Regeringens mål om 20 procent skydd av land- och sötvattensarealen
            kan vid första anblick låta ambitiöst, men vid närmare granskning
            brister det i både kvalitet och representativitet. Med den föreslagna
            ökningen av skyddade arealer når regeringen inte upp till 20 procent
            av landarealen, utan för att nå dit räknar regeringen även med
            helt andra instrument som strandskyddet (som inte ger något skydd
            mot skogsbruksåtgärder), den generella miljöhänsynen inom skogsbruket
            (som handlar om just hänsyn inom brukandet och inte skyddade områden)
            och skogliga impediment (som bara delvis är skyddade mot åtgärder
            som kan skada dem). Det är direkt vilseledande. Därtill kommer
            brister i den ekologiska representativiteten, då vissa värdefulla
            naturtyper är klart underrepresenterade – något som är väl känt
            och inte kräver någon ytterligare utredning för att slå fast.
          </p>
          <p xml:id="i-BtSjBm9TdhDAhNBAxtLEtC">
            När det gäller marina miljöer bedömer vi att 10 procent skyddade
            arealer är alldeles för lågt. Forskning pekar på att 20 procent
            är mer i linje med vad som krävs för att värna viktiga livsmiljöer.
            Med tanke på att Sverige i Nagoyaförhandlingarna drev att alla
            världens länder skulle skydda 15 procent av den marina arealen
            blir det märkligt om vi sedan själva lägger oss på en lägre nivå
            än vad vi tyckte att andra borde göra. Och även om resultatet
            i Nagoya bara blev 10 procent är det inget som hindrar enskilda
            länder att göra mer. Till exempel har Tyskland avsatt runt 40
            procent av sitt hav, Nederländerna runt 30 procent och Danmark
            runt 20 procent som marina skyddade områden. Sveriges målsättning
            bör höjas till 20 procent.
          </p>
          <head xml:id="i-KAHtJH4S8GNphe9nqhzmYb" type="h2">
            Skog
          </head>
          <p xml:id="i-8uWMuXrPCXytNVBvp3iwNV">
            Levande skogar är ett av de 14 av 16 miljömål som Naturvårdsverket
            bedömer att vi kommer att missa med nuvarande politik. I sin senaste
            miljömålsuppföljning skriver verket:
          </p>
          <p xml:id="i-WtRyCs8hR8wErPUeSz7fPy">
            För att nå målet och stärka bevarandestatusen behöver miljöhänsynen
            vid skogsbruksåtgärder förbättras samtidigt som användningen av
            alternativa skogsbruksformer ökar vilket kan bidra till en ökad
            variation i skogen. Arealen formellt skyddad och frivilligt avsatt
            skog behöver öka men det är också viktigt att naturvårdande skötsel
            i formellt skyddad och frivilligt avsatt skog görs utifrån de
            behov som finns. Även kulturmiljövården är eftersatt. Ökade insatser
            för hotade arter (åtgärdsprogram) skulle också bidra. Åtgärderna
            behöver i större utsträckning genomföras utifrån ett landskapsperspektiv.
          </p>
          <p xml:id="i-9LXVjaFAGbSm8BqR6geDHr">
            Verket kan inte se någon tydlig riktning för utvecklingen i miljön.
          </p>
          <p xml:id="i-YHdpMBWMJzr5FBiJh1mJMe">
            Att nå målet Levande skogar är en utmaning som kräver mer än
            puts på ytan. Tyvärr lyckas propositionen inte leverera mycket
            mer än just det.
          </p>
          <p xml:id="i-9PzWqSjDMqS7Mdy2FiQoL9">
            Menar vi allvar med miljömålen behöver betydligt större arealer
            av den produktiva skogen skyddas. Det är i den produktiva skogen
            som flertalet av de hotade arterna finns, men trots detta är produktiv
            skog markant underrepresenterad när det gäller skydd. Forskare
            anger som riktvärde att 15–30 procent av naturliga livsmiljöer
            behöver bevaras för att hotade arter ska överleva. Detta speglas
            väl av mål 11 i Nagoyaöverenskommelsen om att 17 procent av landytan,
            särskilt områden av stor betydelse för biologisk mångfald och
            ekosystemtjänster, ska skyddas genom effektivt och rättvist förvaltade,
            ekologiskt representativa och väl förbundna system av reservat
            och andra effektiva områdesbaserade naturskyddsåtgärder, integrerade
            i omgivande landskap.
          </p>
          <p xml:id="i-GV1dBxtHGbWoycYPgatABB">
            I sitt yttrande över Miljömålsberedningens strategi för hållbar
            markanvändning skriver Naturvårdsverket så här: För att nå upp
            till de arealer skyddad skogsmark i enlighet med Sveriges åtagande
            i Nagoyaavtalet måste skyddet ökas med drygt en miljon hektar
            produktiv skogsmark, vilket kan uppnås genom ett effektivt användande
            av statens eget markinnehav i Sveaskog.
          </p>
          <p xml:id="i-JjkRM7yLqeokXi7BGMz3wS">
            För en betydande andel av de hotade arterna i skogslandskapet
            är skydd av befintliga värdekärnor den viktigaste åtgärden. Att
            återskapa livsmiljöerna efter en slutavverkning av en naturskog
            som aldrig tidigare kalavverkats tar oerhört lång tid. Det är
            alltså betydligt enklare att spara kvarvarande naturskogar än
            att försöka återskapa livsmiljöerna i efterhand. På kort sikt
            bör hög prioritet ges åt att bevara kvarvarande skogliga värdekärnor
            som saknar formellt områdesskydd. I samband med kontrollstationen
            för uppföljningen av delmål 1 i miljömålet Levande skogar (underlag
            från 2009) uppskattades dessa till 840 000 hektar.
          </p>
          <p xml:id="i-MASJN1SCFSta9VEay1tGDG">
            Staten måste avsätta tillräckliga resurser för markköp, intrångsersättningar
            och naturvårdsavtal i de fall skogsägarna inte själva vill bära
            kostnaden genom att spara de skyddsvärda skogarna som frivilliga
            avsättningar. Skogsstyrelsen bör få ett tydligt uppdrag att upprätta
            GIS-skikt över och följa upp dels alla kända skogliga värdekärnor,
            dels de frivilliga avsättningar som ska kunna inräknas i miljömålsuppfyllelsen.
          </p>
          <p xml:id="i-YMfSh5b68RBJa629F2xhZp">
            För att nå miljökvalitetsmålen och bevara hela den artmångfald
            som hör hemma i vårt skogslandskap måste även beaktas
          </p>
          <list style="ul">
            <item xml:id="i-RLdLn1TtKja39xYZ1V4YSe">
              dels att en del av skogslandskapets hotade arter bara kan räddas
              genom att man i större omfattning skyddar och restaurerar utvecklingsmarker
            </item>
            <item xml:id="i-XpS4nrN7qUBekmBdECB65L">
              dels att för vissa hotade arter behövs buffertzoner kring en
              skyddad lokal för att skyddet ska bli funktionellt.
            </item>
          </list>
          <p xml:id="i-Dz7LPpJc5n3abKnHhQsK5t">
            Den vitryggiga hackspetten kan bara räddas om vi kan återskapa
            fler områden där tillräckligt mycket lövskog rik på död lövträdsved
            finns inom ett lagom stort område för ett revir. Flera brandberoende
            arter kan försvinna snart, om inte större områden lämpade för
            naturvårdsbränning sätts av i lämpliga trakter. Värmlandslavens
            starkaste population fanns i ett skogsbestånd som skyddades, men
            populationen slogs ut genom att skogen intill lokalen avverkades,
            och i dag bedöms arten vara försvunnen från landet. Långskägg,
            långt broktagel och trådbrosklav är arter med liknande ekologi
            som ännu finns kvar, och som också kan behöva buffertzoner runt
            mindre lokaler. Flodpärlmusslan hotas av att dess reproduktion
            inte fungerar i två tredjedelar av de vattendrag där den finns,
            och för att restaurera livsmiljön i dessa vattendrag behöver det
            ofta sparas skog längs stränderna. Det finns också hotade arter
            av strandlevande mossor som behöver en buffert av skog längs stranden
            för att överleva.
          </p>
          <p xml:id="i-YD6DEZ6KXpHBu1NEUTqKPE">
            För att undvika att utrota arter som dessa behöver nu även utvecklingsmarker
            och buffertzoner avsättas på platser som väljs just utifrån lämplighet
            för att rädda sådana arter. Detta är lika bråttom som att skydda
            de befintliga värdekärnorna.
          </p>
          <p xml:id="i-DyorgmSZmeaUxYgivrQtHV">
            Därför behövs ett etappmål för skydd av skog som utöver bevarande
            av befintliga värdekärnor även rymmer avsättning av utvecklingsmarker
            och buffertzoner lokaliserade utifrån lämplighet för att rädda
            vissa hotade arter, såsom utvecklingsmarker lämpade för naturvårdsbränning,
            utvecklingsmarker som restaureras till dödvedsrika lövskogar för
            att rädda vitryggig hackspett och arter med liknande miljökrav,
            buffertzoner vid vattendrag med flodpärlmussla, och buffertzoner
            och utvecklingsmarker som avsätts med utgångspunkt från andra
            hotade arters behov. Sammantaget kan det röra sig om 100 000 hektar
            utvecklingsmarker och buffertzoner fram till 2020, utöver ett
            arealmål för oskyddade värdekärnor.
          </p>
          <p xml:id="i-YBYcgFq1L9kTMXzfLp4EZX">
            I skyddet av skog har både formellt skydd och frivilliga avsättningar
            en roll att spela, under förutsättning att de frivilliga avsättningarna
            når upp till kraven i Nagoyaöverenskommelsen vad gäller kvalitet,
            transparens och långsiktighet. Även om takten och fördelningen
            mellan privat och offentligt skydd kan diskuteras så bör den långsiktiga
            målsättningen vara att skydda 17 procent av den produktiva skogen.
            Fram till 2020 är det mest akut att skydda oskyddade värdekärnor
            samt utvecklingsmarker och buffertzoner enligt ovan. Parallellt
            krävs ett arbete med att identifiera områden med potential att
            utveckla höga naturvärden som bör ingå i de skyddade 17 procenten,
            men där det inte är lika akut att få skyddet på plats före 2020.
            Regeringen bör återkomma med ett nytt etappmål för skydd av skog
            i linje med ovanstående resonemang.
          </p>
          <p xml:id="i-DuiPRntuRTmc8fyR3vqae1">
            Att skydda och restaurera stora arealer skog kommer naturligtvis
            inte att vara gratis. Vi avsätter större summor för skydd av värdefull
            natur i vår budget, men är också beredda att pröva andra finansieringsmöjligheter.
            I enlighet med förorenaren-betalar-principen kan olika typer av
            naturvårdsavgifter övervägas, liksom olika ekonomiska styrmedel
            för att minska efterfrågan på skogsprodukter som papper. Det senare
            skulle möjliggöra viss minskad avverkning i Sverige utan att öka
            vår miljöpåverkan utomlands. Därtill kan ersättningsmark från
            Sveaskog spela en fortsatt roll. Anmärkningsvärt i sammanhanget
            är att de resurser regeringen anslår inte ens räcker till att
            täcka de ytterst blygsamma ambitioner som slås fast i propositionen.
          </p>
          <head xml:id="i-3s6DoVDnp1hKwWXYMH9iwh" type="h2">
            Samspelet mellan biotopskydd och jordbruk
          </head>
          <p xml:id="i-BpcPBiNTvm3fNaEF5Y2rph">
            En paradox med dagens biotopskydd är att ett antal småbiotoper
            har ett starkt skydd så länge de ligger i jordbruksmark, men själva
            jordbruksmarken har inget effektivt skydd, och om den tas ur bruk
            och får växa igen så försvinner också skyddet för småbiotoperna.
            I det perspektivet kan regeringens förslag till lagändring rörande
            biotopskyddet tyckas förståeligt. Förslaget i sig har dock alltför
            stora brister för att vara lämpligt att antas.
          </p>
          <p xml:id="i-BaNhronjVq1EicqGTLLpxV">
            Paradoxen med biotopskydd i jordbruksmark är en del i en större
            problematik, nämligen att lagstiftning och andra regelverk på
            ett olyckligt sätt förutsätter en skarp indelning av marken i
            jordbruksmark skogsmark etc. där olika regler gäller för olika
            markslag. Det vore lämpligt att låta en särskild utredning ta
            ett helhetsgrepp om denna problematik, och föreslå hur regelverk
            kan samordnas för att komma ifrån sådana paradoxer och främja
            en helhetssyn på markanvändningen i landskapet. Då kan samtidigt
            utformningen av en eventuell ändring i miljöbalkens regler om
            biotopskydd övervägas noggrannare. Detta vore särskilt lämpligt
            med tanke på att den av regeringen föreslagna ändringen inte har
            granskats och genomlysts i en remissbehandling, utan har utformats
            efter remissbehandlingen av det ännu mer långtgående förslag som
            presenterats av Jordbruksverket.
          </p>
          <p xml:id="i-378Tb3KoQE7nigJ1A6FXsW">
            Första strecksatsen i regeringens förslag till ny lagtext kan
            låta rimlig, men för att dess innebörd ska bli tydlig behöver
            innebörden av ordet behövs klargöras, vilket inte har gjorts i
            propositionen.
          </p>
          <p xml:id="i-372PtFNk4ScjNKobW1Jef2">
            I propositionen anförs som ett förtydligande exempel till andra
            strecksatsen att dispens inte bör ges om en åtgärd riskerar att
            medföra att arter som är beroende av biotopen hotas. Det kan låta
            rimligt, men det förutsätter kunskaper som inte finns tillgängliga.
            För att tillämpa en sådan princip behövs kunskaper om vilka arter
            som finns i det biotopskyddsområde som ansökan gäller, men också
            vilka som finns i övriga biotopskyddsområden av samma slag i trakten.
            Vem skulle bekosta de inventeringarna? För det ansökande jordbruksföretaget
            skulle det bli en helt orimlig kostnad. För samhället skulle det
            också bli en alltför stor kostnad. Tänk på några exempel: Hasselsnoken
            gömmer sig gärna i stenmurar och stenrösen, och det kan vara mycket
            svårt att konstatera att den förekommer på en plats – och ännu
            svårare att säkert konstatera att den inte förekommer på en plats.
            Ortolansparven utnyttjar många av odlingslandskapets småbiotoper,
            men hur bedömer man betydelsen av en viss åkerholme för ortolansparven?
            Till det kommer mossor, lavar, svampar och småkryp, varav många
            bara kan artbestämmas av experter på de olika organismgrupperna.
            Alla dessa arter gagnas av att biotopskyddet är generellt, att
            biotopen sparas även om man inte lyckats leta upp arten just där.
            Men om många sådana biotoper tas bort, för att de inte inventerats
            tillräckligt, kommer hotbilden mot dessa arter att förvärras.
            Detta innebär också att det inte stämmer, som påstås i propositionen,
            att den föreslagna dispensregelns krav skulle motsvara regeln
            i 7 kap. 26 § miljöbalken. Regeringens förslag innebär således
            en omfattande ökning av administration, om inte skyddsvärdet ska
            försämras avsevärt genom översiktliga eller schablonmässiga bedömningar.
          </p>
          <p xml:id="i-9rdyVXdpMYxkMZGsj8Xv5U">
            För en bättre balans mellan att bevara biotoper och bevara jordbruket
            behöver dispensmöjligheten snävas in till de områden och de biotoper
            där biotopskyddet kan utgöra ett reellt problem för fortsatt jordbruk.
            I Jordbruksverkets rapport Översyn av det generella biotopskyddet
            anges följande:
          </p>
          <p xml:id="i-HxbF295WZDha5LYpmvJfD2">
            Enkätsvaren visar att ur brukningssynpunkt är biotopskyddsproblemen
            i stort sett begränsade till diken och stenmurar. Odlingsrösen
            kan ibland väcka irritation eftersom också stentippar som växer
            fram genom pågående jordbruksdrift blir skyddade. Åkerholmar ligger
            i regel där de ligger eftersom de inte lämpar sig för odling.
            Alléer engagerar både brukare och myndigheter, men då handlar
            det inte främst om brukningsrelaterade frågor utan om konflikter
            mellan natur- och kulturmiljövård kring skötselåtgärder. () I
            slättbygderna är brukningsproblem kopplade till småbiotoper generellt
            sett små. Det framgår inte minst av enkätsvaren från lantbruksrådgivarna.
          </p>
          <p xml:id="i-Kct8nu6ZHoAcNPezg5AL9D">
            Om regeringen vill utöka dispensmöjligheterna bör dessa begränsas
            till diken och stenmurar i skogs- och mellanbygder. Alternativt
            kan dispensmöjligheten kompenseras med krav på att skadan på naturvärdet
            kompenseras genom att samma areal av den skyddade biotopen återskapas
            på annan plats inom fastighetens jordbruksmark. Sådana dispenser
            skulle i många fall innebära endast måttlig skada på naturvärdet.
            En viktig skillnad är också att den samlade effekten av ett antal
            beviljade dispenser inte skulle bli att arealen av skyddade småbiotoper
            krymper år efter år, som den kommer att göra om regeringens förslag
            antas av riksdagen. I väntan på att regeringen återkommer med
            lagförslag i linje med detta menar vi att förslaget till ändring
            i miljöbalken bör av-slås.
          </p>
          <head xml:id="i-C1LjC77dQyvz7gTA4mDsyc" type="h1">
            Miljöhänsyn i skogsbruket
          </head>
          <p xml:id="i-F5pP4B7pDFLTNZX2JLrpXT">
            Inte heller när det gäller skogsvårdslagstiftningen är de förändringar
            som föreslås i propositionen tillräckliga för att nå miljömålen.
            Det är visserligen mycket bra att regeringen avser att uppdra
            åt Skogsstyrelsen att se över sina föreskrifter och allmänna råd
            så att de inte försvårar hyggesfria skogsskötselformer. Hyggesfritt
            kan erbjuda fördelar för den biologiska mångfalden och sannolikt
            även klimatet jämfört med trakthyggesbruk, liksom för friluftsliv
            och andra sociala värden, så det är viktigt att inte oklarheter
            i rättsläget avskräcker markägare som annars skulle vara intresserade.
          </p>
          <p xml:id="i-JtFaPq4qTUvMBQ61aU3TkF">
            Det är också bra att Skogsstyrelsen ska kunna meddela förbud
            och förelägganden utan att först ha lämnat ett råd som inte följts,
            men med tanke på de stora brister i lagefterlevnaden som uppdagats
            i myndighetens polytaxinventeringar krävs mer än så. Om den svenska
            skogsbruksmodellens frihet under ansvar inte ska bli frihet utan
            ansvar måste grundnivån på naturhänsyn i lagen höjas, tydliga
            och kännbara sanktionsmöjligheter införas och Skogsstyrelsen ges
            tillräckliga resurser för granskning och tillsyn. En verkningsfull
            tillsyn är ett samspel mellan uppfattningar om systemets legitimitet,
            rådgivning och information, risk för upptäckt vid överträdelse,
            risk för påföljd vid upptäckt samt påföljdens omfattning.
          </p>
          <p xml:id="i-CUKmRciZw9d7hPt7ti6G3L">
            Skogsvårdslagstiftningen behöver skärpa och precisera vilken
            hänsyn till miljö och sociala värden som skogsägaren ska ta. Vår
            utgångspunkt är att skogliga och andra åtgärder som kan skada
            skogliga värdekärnor inte ska vara tillåtna. Därtill krävs hänsyn
            i form av bl.a. skyddszoner mot vatten, samrådsförfarande med
            eventuella närboende, kvarlämnande av död ved, skydd för hotade
            arter och åtgärder mot körskador. För att främja blandskogar,
            som gynnar fler ekosystemtjänster jämfört med de ensidiga barrplanteringar
            som dominerar dagens skogsbruk, behöver reglerna för plantering,
            gallring och röjning kompletteras för att säkra en större mångfald
            av trädarter där ståndorten så medger. Därutöver behövs regleringar
            mot ytterligare intensifiering av skogsbruket i form av stubbrytning,
            främmande trädslag, klonskogsbruk, dikesrensning och kvävegödsling,
            då dessa äventyrar den biologiska mångfalden och i flera fall
            också andra miljömål.
          </p>
          <p xml:id="i-ghBB6kAANbPj149QmyiEF">
            Dessa regleringar behöver åtföljas av sanktionsmöjligheter. Vissa
            bestämmelser bör kunna utformas på ett så tydligt sätt att de
            på ett rättssäkert sätt kan straffsanktioneras direkt. Andra rör
            mer komplexa förhållanden som bör kunna sanktioneras först efter
            att denna hänsyn preciserats i ett föreläggande från myndigheten
            som sen inte efterlevts. Detta förutsätter i sin tur även att
            skogsägaren är skyldig att uppge vilka hänsyn hen avser att ta
            i avverkningsanmälan, och att såväl bristande efterlevnad som
            oriktiga uppgifter i avverkningsanmälan sanktioneras. Sanktionsavgifter
            kan i många fall vara en lämplig sanktion, i linje med utredningen
            Mervärdesskog (SOU 2006:82).
          </p>
          <p xml:id="i-XN6uRAUcLajpnHzeqrXdcE">
            Miljömålsberedningen hade vissa ambitioner om att förtydliga
            hänsynskraven och koppla sanktioner till dessa, men förslagen
            mötte berättigad kritik i remissomgången. Då beredningen och regeringen
            misslyckats med att leverera förslag som leder till att miljömålen
            nås behövs en större, förutsättningslös översyn av skogsvårdslagstiftningen
            utifrån vad som krävs för att klara miljömålen, liksom våra åtaganden
            enligt art- och habitatdirektivet och Århuskonventionen. Översynen
            bör omfatta såväl innehåll som struktur – t.ex. bör övervägas
            om skogsfrågorna bör inrymmas under miljöbalken. Översynen bör
            analysera balansen mellan miljö- och produktionsmålet och inte
            rygga för den större frågan om vilket ansvar skogsnäringen själv
            har för att anpassa brukandet för att undvika miljöskador i enlighet
            med förorenaren-betalar-principen och när samhällets krav blir
            så omfattande att markägaren inte utan ersättning ska behöva tåla
            dem.
          </p>
          <head xml:id="i-URtWEoV8EHbha9M3WzoPQ6" type="h2">
            Sociala värden i skogsbruket
          </head>
          <p xml:id="i-SpetaEdXhveVzVa3CFLKyK">
            Vi delar inte regeringens syn att inga ytterligare åtgärder krävs
            för att värna skogens sociala värden, dvs. de värden som skapas
            av människans upplevelser av skogen. Även om skogens sociala värden
            teoretiskt sätt redan ingår i bemyndigandet i 30 § kan det konstateras
            att sociala värden fortfarande spelar en undanskymd roll i skogspolitken.
            Att vissa remissinstanser kritiserat begreppet för att sakna definition
            talar snarare för att begreppet bör definieras i skogsvårdslagen
            så att bestämmelser om hänsyn till sociala värden kan kopplas
            till detta. Utöver preciseringar i skogsvårdslagen krävs också
            fördjupad kunskap om skogars sociala värden, inte minst i tätortsnära
            skogar, vilket vi utvecklat i motion 2013/14:MJ506 Levande skogar.
          </p>
          <head xml:id="i-3mBFvCRWjCyhJ449zm8uM5" type="h1">
            Förstärkta insatser för arter
          </head>
          <p xml:id="i-UbdU46o97PApL3fqpMifSb">
            Åtgärdsprogram för hotade arter är ett viktigt komplement till
            de breda naturvårdssatsningar som görs dels genom områdesskydd
            av skog, våtmarker och vattenmiljöer, dels genom miljöersättningar
            som uppmuntrar fortsatt hävd av värdefulla odlingslandskapsmiljöer.
            Åtgärdsprogram tas fram för ett urval av hotade arter – i storleksordningen
            en tiondel av de rödlistade arterna – som bedöms behöva något
            utöver de breda satsningarna på områdesskydd och miljöersättningar.
            En viktig funktion för åtgärdsprogrammen är, som nämns i propositionen,
            att identifiera vilka åtgärder som bör vidtas och var i landskapet
            dessa gör störst naturvårdsnytta.
          </p>
          <p xml:id="i-KGM5VRbYsFsKU9MxajNvQF">
            Urvalet av arter som får åtgärdsprogram grundas fortfarande –
            även om en del ändringar gjorts efter hand – på analyser som gjordes
            omkring 2003. Sedan dess har rödlistan reviderats två gånger,
            samtidigt som arbetet med åtgärdsprogrammen har gett en enorm
            kunskapsuppbyggnad om de aktuella arterna, och även ny kunskap
            om för vilka hotbilder som åtgärdsprogram är ett verkningsfullt
            arbetssätt. Nästa revidering av den svenska rödlistan ska bli
            färdig 2015, och det vore lämpligt att regeringen uppdrar åt de
            ansvariga myndigheterna att så snart den revideringen är färdig
            göra en ny, grundlig analys av vilka bland de rödlistade arterna
            som har störst behov av åtgärdsprogram.
          </p>
          <p xml:id="i-7dcV63fGdkVEfU6aQkj2cD">
            En stor del av ansvaret för framtagande och genomförande av åtgärdsprogram
            för hotade arter ligger, som nämns i propositionen, på Naturvårdsverket,
            Havs- och vattenmyndigheten och länsstyrelserna. Det är dock viktigt
            att komma ihåg att även sektorsmyndigheterna Skogsstyrelsen och
            Jordbruksverket, som ett led i sitt sektorsansvar för naturvården,
            bör ha en aktiv roll i detta sammanhang. För att främja ett ökat
            engagemang från sektorsmyndigheternas sida bör regeringen tydliggöra
            Skogsstyrelsens och Jordbruksverkets uppdrag och ansvar i fråga
            om åtgärdsprogram för hotade arter.
          </p>
          <head xml:id="i-PkrCQGCuJp5cQzVhisE8b9" type="h2">
            Arter som funnits i vårt land men blivit utrotade
          </head>
          <p xml:id="i-UET2wTfAdm5GAXftvtMiFS">
            Dagens internationella konventioner och EU-direktiv om biologisk
            mångfald har som utgångspunkt att varje land tar ansvar för att
            bevara de arter man ännu har kvar. I ett långsiktigt och globalt
            perspektiv är det inte tillräckligt. Även om ansträngningarna
            för att hejda artförlusterna ökar, så kommer troligen många länder
            – kanske alla – att förlora ytterligare arter framöver. Om inte
            detta balanseras av att länder också återinför arter som utrotats
            i landet, så kommer nationella utdöenden att ackumuleras och leda
            till globala utdöenden.
          </p>
          <p xml:id="i-BvGdwArgZCG8nCKcayPB1e">
            Därför bör varje nation även ta del i ansvaret för bevarande
            av arter som blivit utrotade i det egna landet. I Sverige listar
            Artdatabanken 229 arter som nationellt utdöda, som t.ex. mellanspett,
            fläckdyvel och värmlandslav. Sverige bör gå före genom att i första
            hand undersöka om det är möjligt att återinföra sådana arter.
            Om inte det går bör Sverige på lämpligt sätt bidra till arternas
            bevarande i andra länder. Regeringen bör därför tillsätta en utredning
            om hur Sverige på bästa sätt kan bidra till bevarandet av arter
            som funnits i vårt land men blivit utrotade.
          </p>
          <head xml:id="i-62HfYYdNdge8LMzbFxt7aY" type="h1">
            Invasiva främmande arter
          </head>
          <p xml:id="i-XT7jZCsHb68Ff1FmQtyuff">
            Det är positivt att EU förbereder ny lagstiftning för att förebygga
            introduktion och spridning av invasiva främmande arter. Nuvarande
            svenska lagstiftning på detta område är fragmentarisk och inkonsekvent.
            För däggdjur och fåglar gäller som huvudregel ett förbud mot utsättning
            av vilt (41 § första stycket jaktförordningen), och det beviljas
            knappast några undantag för utsättning av främmande arter. För
            fisk gäller också en tämligen strikt reglering (16 § tredje stycket
            förordningen om fisket, vattenbruket och fiskerinäringen). För
            andra djur och för växter finns däremot varken ett generellt förbud
            mot eller generellt tillståndskrav för att föra in och plantera
            ut främmande arter. Detta är en allvarlig brist. Miljöbalken (8
            kap. 3 §) ger regeringen bemyndigande att utfärda sådana regler,
            men det har regeringen ännu så länge försummat att göra.
          </p>
          <p xml:id="i-BXFYH5JFouk7vvgVGGhTgT">
            Det vore bra om den kommande EU-lagstiftningen innebär ett generellt
            förbud mot avsiktlig utsättning av främmande arter, oavsett organismgrupp,
            och krav på noggrann tillståndsprövning av all införsel av främmande
            arter som kan befaras etablera sig i landet om de oavsiktligt
            kommer ut i det fria. Detta bör regeringen driva i EU. Skulle
            EU-lagstiftningen inte bli så heltäckande, bör Sverige ändå kunna
            gå före och införa sådana regler.
          </p>
          <head xml:id="i-7AgpKSzLHSFUcn5tA8rsnJ" type="h1">
            Ett nationellt skogsprogram
          </head>
          <p xml:id="i-UPYnfHuyz2qM6f3uKuS65A">
            Ett nationellt skogsprogram skulle, om det utformas väl, kunna
            bli en givande process som för skogspolitiken framåt. Det skulle
            också kunna bli en diskussionsklubb med oklart syfte som slukar
            resurser och fördröjer nödvändiga reformer. Om regeringen avser
            att gå vidare med ett nationellt skogsprogram bör detta inte bli
            en undanflykt för att vänta med redan identifierade reformbehov.
          </p>
          <p xml:id="i-THrDdrEGvmLPCYcjRHdGbT">
            Programmet får inte heller bli en undanflykt för att ytterligare
            gynna kortsiktig produktion framför långsiktigt bevarande av skogens
            biologiska mångfald och ekosystemtjänster. Produktionen är på
            sikt beroende av bevarad biologisk mångfald och ekosystemtjänster.
            Vikten av denna grund för naturens återhämtningsförmåga ökar i
            takt med de klimatförändringar vars konsekvenser redan är synliga
            i den svenska naturen och där ytterligare förändringar är oundvikliga.
          </p>
          <head xml:id="i-KFmqHuh29X2SZYZWDdVwzc" type="h1">
            Forskning och miljöövervakning
          </head>
          <p xml:id="i-FaCPE4RAJS4xnkEwjkvUzr">
            Vi ser positivt på förslaget i propositionen att låta Formas
            i samråd med Naturvårdsverket analysera hur forskningen om biologisk
            mångfald och ekosystemtjänster bör stödjas. Biologisk mångfald
            och ekosystemtjänster är lika viktiga i vatten som på land, och
            därför bör även Havs- och vattenmyndigheten involveras på samma
            sätt som Naturvårdsverket. Även om en närmare analys bör göras
            bör regering och riksdag redan nu uppmärksamma ett forskningsfält
            som utan tvekan har stor betydelse för arbetet med att bevara
            den biologiska mångfalden och som lyfts fram av ekosystemtjänstutredningen,
            nämligen biologisk systematik.
          </p>
          <p xml:id="i-F6bF9bY3xh5YcjNJJvMVVa">
            Inom biologisk systematik utforskas vilka arter som finns och
            hur de är besläktade med varandra. Sådan kunskap är helt grundläggande
            för arbetet med att bevara artmångfalden, men också för forskning
            om hur vi kan få ännu mer nytta av mångfalden, t.ex. genom att
            upptäcka och utvinna olika substanser som olika arter bildar.
            För att stärka den biologiska systematiken behövs bl.a. en nysatsning
            på Svenska artprojektet och på museistödet till biologiska museisamlingar.
            Vi stöder därmed Ekosystemtjänstutredningens förslag att nödvändiga
            resurser för Svenska artprojektet säkerställs och att detta projekt
            bör stimulera medvetenhet om ekosystemtjänster genom att åskådliggöra
            exempel på arternas ekologiska funktioner.
          </p>
          <head xml:id="i-8oEvNYjz4ra8B8Qb6GjqSj" type="h2">
            Miljöövervakning
          </head>
          <p xml:id="i-UXtr9GgEMgf95UAqnRpfqe">
            Som regeringen skriver i propositionens 16 kap. är de övergripande
            syftena med miljöövervakningen att beskriva miljötillståndet och
            förändringar i miljön, att visa om miljökvalitetsmålen nås samt
            att varna för störningar i miljön, och i detta ingår också att
            lämna underlag för åtgärder och följa upp beslutade åtgärder.
            Men som också antyds i propositionen har den svenska miljöövervakningen
            hittills i huvudsak varit inriktad på att beskriva miljöns tillstånd
            på ett övergripande sätt, utan att fullt ut beakta vad som behövs
            för miljömålsuppföljningen och utan koppling till åtgärder. Därför
            finns det ett behov av att utveckla miljöövervakningen så att
            den bättre motsvarar hela sitt syfte. Förslagen i propositionen
            om utvecklad miljöövervakning av hav, yt- och grundvatten samt
            sjöfåglar är befogade, men utgör bara en liten del av den vidareutveckling
            som vore önskvärd.
          </p>
          <p xml:id="i-AQsYhEkmh1i6a94hgWAX8m">
            Till de mest akuta bristerna i dagens miljöövervakning hör att
            det inte finns någon systematisk övervakning av de mest hotade
            arterna och naturtyperna. För att kunna bevara biologisk mångfald
            på ett effektivt sätt måste vi veta hur statusen utvecklas för
            de mest hotade delarna av mångfalden. Regeringen bör snarast uppdra
            åt Naturvårdsverket att i samråd med andra berörda myndigheter
            ta fram förslag med kostnadsbedömningar om hur en systematisk
            övervakning av de mest hotade arterna och naturtyperna ska organiseras
            och genomföras. Om möjligt bör ett sådant övervakningsprogram
            omfatta alla arter som i aktuell eller sentida rödlista klassificerats
            som akut hotade (CR) eller starkt hotade (EN). Det vore också
            bra om arter i lägre hotkategorier för vilka åtgärdsprogram genomförts,
            och där åtgärdsprogrammet avslutats för att det främst behövs
            fortsatt övervakning av hur det går för arten, kunde tas in i
            samma övervakningsprogram.
          </p>
          <p xml:id="i-VE6QaHQcNsjH1AFF54CND7">
            Den övervakning av vilda arters genetiska mångfald som diskuteras
            i propositionens 9 kap. bör också komma till stånd så småningom.
            Detta är inte lika bråttom som att få i gång en samlad övervakning
            av de mest hotade arterna, men planering för övervakningen av
            genetisk mångfald bör fortgå. Utvecklingen av genetiska metoder
            går fort framåt och gör att det som för några år sedan framstod
            som omöjligt eller som orimligt dyrt inom en nära framtid kan
            vara både möjligt och kostnadseffektivt.
          </p>
          <head xml:id="i-9eWTmFzkRHikbSyz1BaLkQ" type="h1">
            Statsfinansiella konsekvenser
          </head>
          <p xml:id="i-3vyoXiQ2hfFsRVkHFoga18">
            Om vi ska lyckas bevara den biologiska mångfalden i vår natur
            är det helt avgörande att öka de resurser samhället satsar på
            detta. Det är skrämmande hur regeringen blundar för den resursbrist
            som råder och låtsas att diverse nya uppgifter kan klaras inom
            befintliga resursramar.
          </p>
          <p xml:id="i-3uPWEcQm1N9nQC7pdNz5mA">
            Skydd av skog har fördyrats påtagligt genom de ändringar i reglerna
            för intrångsersättning som alliansregeringen genomfört. Det har
            skapat en medelsbrist som nu allvarligt hämmar både länsstyrelsernas
            arbete med reservatsbildning, Skogsstyrelsens arbete med biotopskydd
            och båda myndigheternas arbete med naturvårdsavtal. Många av de
            kvarvarande, oskyddade skogliga värdekärnorna är små och passar
            bäst att skydda med biotopskydd och naturvårdsavtal. I dag avverkas
            sådana objekt för att varken Skogsstyrelsen eller berörd länsstyrelse
            har medel för att skydda dem. Staten måste avsätta tillräckliga
            resurser för reservatsbildning, biotopskydd och naturvårdsavtal
            för att kunna agera i de fall skogsägare inte själva vill bära
            kostnaden och spara skyddsvärda skogar som frivilliga avsättningar.
          </p>
          <p xml:id="i-Kr4VWSNimrdZcuCV1FAKar">
            Naturvårdsskötseln av skyddad natur blir alltmer eftersatt, eftersom
            medlen för denna inte alls ökat i takt med de skyddade arealerna.
            Många arter knutna till tall eller lövträd är hotade inte bara
            på grund av skogsbruket, utan även på grund av avsaknaden av naturlig
            brand- och översvämningsdynamik som skulle hålla tillbaka granen
            och gynna tall och löv. Eftersom vi inte kan återskapa en naturlig,
            storskalig brand- och översvämningsdynamik i landskapet, behövs
            det en aktiv naturvårdsskötsel av skyddade områden för att sådana
            arter ska kunna överleva långsiktigt åtminstone i de skyddade
            områdena. Sådan naturvårdsskötsel handlar inte om virkesproduktion,
            utan det gäller naturvårdsbränning eller hydrologisk restaurering
            i områden där sådan är möjlig, och annars åtgärder som efterliknar
            effekter av brand och översvämning (ringbarkning av träd, röjning
            av smågranar etc.).
          </p>
          <p xml:id="i-LgqmszApfPHBHbZbT1azys">
            I en del fall hämmas en ändamålsenlig naturvårdsskötsel av skyddade
            områdens naturvärden av föråldrade skötselplaner eller av reservatsföreskrifter
            som inte innehåller undantag för naturvårdsåtgärder. Detta kan
            bero på att viktiga naturvärden i reservatet upptäckts efter att
            de bildats, eller för att man underskattat behovet av naturvårdsskötsel
            för att bevara områdets naturvärden, eller för att det vid reservatets
            bildande inte fanns tillräckliga resurser för att ersätta markägarna
            och lösa in den skyddsvärda skogen. Det finns ett stort, ackumulerat
            behov av revidering av skötselplaner, och i vissa fall även föreskrifter,
            och länsstyrelsernas naturvårdsenheter behöver mer personal för
            att hinna arbeta med detta. Åren 2006–2007 fördelade Naturvårdsverket
            riktade medel för arbete med revidering av skötselplaner, men
            det räckte bara till att skrapa på ytan av det ackumulerade behovet.
          </p>
          <p xml:id="i-8YwiUCp3EF1aTJ711gPSKK">
            För vissa hotade arter behövs särskilt riktade insatser – utöver
            de stora naturvårdssatsningarna områdesskydd och lantbrukets miljöersättningar
            – och därför är åtgärdsprogram för hotade arter ett viktigt komplement.
            Arbetet med åtgärdsprogram för hotade arter kom i gång bra under
            åren 2004–2009, men från 2010 har resurserna till detta arbete
            dragits ned kraftigt och åtgärdsprogramarbetet bedrivs sedan dess
            på sparlågenivå, med en allt hårdare prioritering att bara arbeta
            med ett urval av de arter som fått åtgärdsprogram. Det är bra
            att regeringen i propositionens avsnitt 7.2.1 uppmärksammar resursfrågorna
            för denna del av naturvårdsarbetet, men det är missvisande när
            regeringen får det att låta som om Naturvårdsverket skulle bära
            hela ansvaret för nuvarande medelsbrist. Huvudansvaret ligger
            i stället på regeringen, som dels hållit nere 1:3-anslaget, dels
            vissa år i regleringsbrev uttryckligen begränsat Naturvårdsverkets
            möjligheter att prioritera upp arbetet med åtgärdsprogram för
            hotade arter.
          </p>
          <p xml:id="i-Nvc9XCM1YKrZZrwtvtH6UW">
            Ett annat naturvårdsinstrument som förtjänar att satsas mer på
            är biosfärområden. I Sverige finns i dag fem biosfärområden som
            ingår i Unescoprogrammet Man and the Biosphere Programme (MAB).
            De är modellområden där nya metoder och ny kunskap från både forskning
            och praktik testas, och de ger exempel på hur nyttjande och bevarande
            kan gå hand i hand för att utveckla kunskaper om och tillvaratagandet
            av ekosystemtjänster. De har hög legitimitet eftersom de initieras
            underifrån, som lokala initiativ, av människor som har en önskan
            att utveckla det landskap där de lever och verkar i en hållbar
            riktning. Det finns ett ökande intresse runt om i landet att bilda
            nya biosfärområden. Det svenska arbetet med biosfärområden samordnas
            av en nationell kommitté och utvecklas med hjälp av en deltidsanställd
            koordinator, och erfarenheterna visar att det finns ett behov
            av en nationell mäklarfunktion mellan nationella strategier och
            lokal praktik.
          </p>
          <p xml:id="i-JtZhGDmSNHfqYh8S3JZqLD">
            För naturvården i sötvattensmiljöer skulle det behövas mycket
            mer resurser för arbete med omprövning och modernisering av gamla
            vattendomar. Hur stort detta resursbehov är kan i viss mån bero
            på resultaten av den pågående utredningen om vattenverksamheter.
            Det kan dock inte råda något tvivel om att detta arbete kommer
            att behöva förstärkas.
          </p>
          <p xml:id="i-WMAgALfRRoFQmEaYjuQiHG">
            Som nämnts ovan behöver miljöövervakningen vidareutvecklas för
            att bättre uppfylla sina olika syften. Till viss del kanske det
            kan göras genom omprioritering inom verksamheten, men det är ofrånkomligt
            att det också kommer att medföra ökade kostnader. Särskilt angeläget
            i en nära framtid är att få fram resurser för att inleda en systematisk
            uppföljning av de mest hotade arterna och naturtyperna i landet.
          </p>
          <p xml:id="i-KbxmML7DePKnpAYmFgfp7U">
            Den övervakning av genetisk mångfald inom arter som diskuteras
            i propositionens 9 kap. bör också utvecklas, men det kommer knappast
            att ske så länge regeringen säger att myndigheterna ska arbeta
            med detta i mån av tillgängliga resurser. Regering och riksdag
            bör ta ansvar genom att ange var ambitionsnivån ligger för sådan
            övervakning och tilldela resurser utifrån det.
          </p>
        </div>
        <div type="motSignatures">
          <list>
            <item xml:id="i-21a7e6fZ1KmEN5KMVnUpVD">
              Helena Leander (MP)
            </item>
          </list>
        </div>
      </div>
    </body>
  </text>
</TEI>
