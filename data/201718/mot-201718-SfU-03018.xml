<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201718-SfU-03018">
  <teiHeader>
    <fileDesc>
      <titleStmt>
        <title>Basinkomst</title>
        <author corresp="i-DLt3BwBDVwBxqxVEki5m5B">av Annika Lillemets m.fl. (MP)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2017/18:3018 av Annika Lillemets m.fl. (MP)</title>
          <idno type="rdwebb">H5023018</idno>
          <rs type="number">3018</rs>
          <orgName type="comitteeAbbreviation">SfU</orgName>
          <ref type="dokument_url_text">http://data.riksdagen.se/dokument/H5023018/text</ref>
          <ref type="dokument_url_html">http://data.riksdagen.se/dokument/H5023018</ref>
          <ref type="dokumentstatus_url_xml">http://data.riksdagen.se/dokumentstatus/H5023018</ref>
          <ref type="docx">http://data.riksdagen.se/fil/18C64944-C549-4729-8C3D-62C38301DF3A</ref>
          <ref type="pdf">http://data.riksdagen.se/fil/A9D753E9-0F17-4A4F-B4B1-90E8DF6DCBFF</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-DLt3BwBDVwBxqxVEki5m5B</idno>
            <name>Annika Lillemets</name>
            <state type="partyAffiliation" ref="Q213451">
              <desc>MP</desc>
            </state>
          </person>
          <person gender="man">
            <idno>i-iThmkGNxBe7XUsT8b92pZ</idno>
            <name>Jabar Amin</name>
            <state type="partyAffiliation" ref="Q213451">
              <desc>MP</desc>
            </state>
          </person>
          <person gender="man">
            <idno>i-FeVXF7pVocmUfQoPXGuJKR</idno>
            <name>Valter Mutt</name>
            <state type="partyAffiliation" ref="Q213451">
              <desc>MP</desc>
            </state>
          </person>
          <person gender="man">
            <idno>i-42mC5GTVNHcPV5LNMmxmrj</idno>
            <name>Carl Schlyter</name>
            <state type="partyAffiliation" ref="Q213451">
              <desc>MP</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-XbLPSRh4nXW531jJFyBsTS" type="signed"/>
        <correspContext corresp="i-XbLPSRh4nXW531jJFyBsTS">
          <note type="signatory" corresp="i-DLt3BwBDVwBxqxVEki5m5B"/>
          <note type="signatory" corresp="i-iThmkGNxBe7XUsT8b92pZ"/>
          <note type="signatory" corresp="i-FeVXF7pVocmUfQoPXGuJKR"/>
          <note type="signatory" corresp="i-42mC5GTVNHcPV5LNMmxmrj"/>
        </correspContext>
        <correspAction type="submitted" xml:id="i-Ub77hKE5dxs4GD2mzCTyZv">
          <date when="2017-10-05"/>
          <time when="09:58:02"/>
        </correspAction>
        <correspAction type="reviewed" xml:id="i-3iVgZptU4n4mHBRnERhz7X">
          <date when="2017-10-05"/>
          <time when="10:20:51"/>
        </correspAction>
        <correspAction type="referred" xml:id="i-EnobKiEZfc2M8fddFkFQxs">
          <date when="2017-10-13"/>
        </correspAction>
        <correspAction type="assigned" xml:id="i-H5R6uHe32YpAkNj5jf6iHc">
          <date when="2018-10-24"/>
          <time when="14:40:18"/>
        </correspAction>
        <correspContext corresp="i-H5R6uHe32YpAkNj5jf6iHc">
          <ref type="assignedTo">Socialförsäkringsutskottet</ref>
        </correspContext>
        <correspAction type="behandlas_i" xml:id="i-UHkK7WeCe7ZQ4bUzs1bC1s"/>
        <correspContext corresp="i-UHkK7WeCe7ZQ4bUzs1bC1s">
          <ref type="uppgift">2017/18:SfU1</ref>
          <ref type="ref_dok_id">H501SfU1</ref>
          <ref type="ref_dok_typ">bet</ref>
          <ref type="ref_dok_rm">2017/18</ref>
          <ref type="ref_dok_bet">SfU1</ref>
          <ref type="ref_dok_titel">Utgiftsområde 10 Ekonomisk trygghet vid sjukdom och funktionsnedsättning</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motHeader">
        <div type="motTitle">Motion till riksdagen 2017/18:3018 av Annika Lillemets m.fl. (MP) Basinkomst</div>
      </div>
      <div type="motBody">
        <div type="motProposal" subtype="förslag">
          <head xml:id="i-WxanjVwbfVP6s2qTA8j8eG">
            Förslag till riksdagsbeslut
          </head>
          <list>
            <item sortKey="Yrkande 1" xml:id="i-5iQoXZQ44725XwomNqEWEW">
              Riksdagen ställer sig bakom det som anförs i motionen om att
              på djupet undersöka vilka konsekvenser ett system med basinkomst
              skulle få i Sverige och tillkännager detta för regeringen.
            </item>
          </list>
        </div>
        <div type="motContent">
          <head type="h1" xml:id="i-Wyg86574h1EuEiNUhWn3cZ">
            Motivering
          </head>
          <p xml:id="i-Z3wXPWSafsEaksb4ZKXHQ">
            Allt färre kan producera allt mer. Det är hög tid att börja dra
            politiska slutsatser av detta förhållande. En arbetslinje utan
            arbeten i tillräcklig mängd, hotar att urarta till disciplineringsinstrument.
            I flertalet av dagens industriländer växer arbetsproduk­tiviteten
            i ett land snabbare än BNP vid konstant befolkning. Då minskar
            med nödvändighet den tillgängliga lönearbetsvolymen. Den store
            1900-talsekonomen John Maynard Keynes förutsåg denna utveckling
            och höll det för troligt att 15 timmars arbetsvecka skulle räcka
            för att hans barnbarn i början av det tjugoförsta århundradet
            skulle producera det samhälleligt nödvändiga arbetet. Teknikutvecklingen
            är snabb. Konsekvenserna beskrivs klarsynt i rapporten Vartannat
            jobb automatiseras inom 20 år – utmaningar för Sverige från Stiftelsen
            för strategisk forskning.
          </p>
          <p xml:id="i-JoKsXDu98MK3918eakaeia">
            Det är positivt att maskiner befriar människor från slitsamma
            och monotona jobb. Att till varje pris skapa jobb, oavsett om
            de är meningsfulla och oavsett vilka ekologiska fotavtryck de
            orsakar, är raka motsatsen till en hållbar utveckling. En grönare
            och mer solidarisk väg vore att dela på jobben och konsumtionsutrymmet
            genom att sänka arbetstiden. Därutöver behövs helt nya grepp för
            att hantera den nya situationen.
          </p>
          <p xml:id="i-TiZSJ4sXLzVAh9Y34QmQrh">
            Automatiseringsvågen reser också frågan hur länge dagens sammankoppling
            av inkomst och lönearbete är möjlig – och önskvärd – att upprätthålla.
          </p>
          <p xml:id="i-HuygiRLQPwydXqBS1AWoUv">
            Det är hög tid att utreda radikalt annorlunda lösningar. Medborgarlön
            eller – med en modernare term – basinkomst är pengar utan villkor
            i handen till alla. Idén började ta form redan under de franska
            och amerikanska revolutionernas epok, då tankar om oförytterliga
            mänskliga rättigheter vann gehör.
          </p>
          <p xml:id="i-CPeSZnCs1K8NSzR4HY7mZP">
            En av de mest framstående förespråkarna för villkorslös basinkomst
            fredspristagaren och den amerikanska medborgarrättsrörelsens portalfigur
            Martin Luther King Jr:s analys av vad som krävs för att utrota
            fattigdomen en gång för alla är lika aktuell idag som när han
            skrev den. I sin sista bok Where do we go from here; Chaos or
            community? från 1967, konstaterar han att det är mer effektivt
            att avskaffa fattigdomen själv än att försöka åtgärda dess följdproblem.
            Dr King hävdar att det mest effektiva sättet är det enklaste:
            att se till att människor får pengar att röra sig med genom att
            införa en garanterad inkomst (guaranteed income). Han betonade
            att inkomsten ska gå att leva på. Genom att koppla nivån till
            medianinkomsten och räkna upp den i takt med att denna stiger
            undviker man att den blir en fattigdomsfälla.
          </p>
          <p xml:id="i-KHVF8rVGYM9YtAMhoWS9S1">
            Även vi i Miljöpartiet anser att alla har rätt till grundläggande
            ekonomisk trygghet. I vårt partiprogram från 2013 uttrycker vi
            det som att ”Vår vision är att alla som saknar inkomst ska vara
            garanterade ett stöd som går att leva på, oavsett vilken inkomst
            man har haft tidigare och oavsett orsaken till att man saknar
            inkomst”. Partiets högsta beslutande organ, kongressen, beslutade
            2015 att partiet ska verka för en statlig utredning om basinkomst.
          </p>
          <head type="h1" xml:id="i-XtXuQHswr7CHLBAfYiGvsG">
            Omvärld
          </head>
          <p xml:id="i-NTsZWzB4wa9tXJZQDTy9Xe">
            Intresset för basinkomst fortsätter att växa snabbt runtom i
            världen, bland forskare och i olika politiska läger.
          </p>
          <p xml:id="i-KC6R2mQDQjWw1fDvT4Lnms">
            Vårt grannland Finlands centerledda regering kommer att genomföra
            praktiska försök där ett antal arbetslösa personer kommer att
            få basinkomst. Ett annat exempel är staden Utrecht, som väljer
            att pröva en annan utformning. Invånare som lever på försörjningsstöd
            ska få villkorslös basinkomst, hög nog att leva på. Resultatet
            kommer att följas av forskare. Flera andra holländska städer visar
            intresse för modellen. Ytterligare ett exempel är den franska
            regionen Aquitaine.
          </p>
          <p xml:id="i-3edGUbEspuX1p7vXRHiqLP">
            Senaten i Kalifornien antog i augusti i år en resolution om att
            uppmana USA:s kongress och president att inrätta ett system med
            nationell koldioxidskatt. Intäkterna skulle återföras till låg-
            och medelinkomsttagare.
          </p>
          <p xml:id="i-9RMP882UGhFBHrfzTiTM24">
            Ännu ett exempel är att Jeremy Corbyn, partiledare för Labour
            i Storbritannien, nyligen uttalat att han vill låta undersöka
            basinkomst som ett medel att öka tryggheten, i tider då snabba
            förändringar av samhällsekonomin samt teknikutvecklingen ger ökad
            osäkerhet i arbetslivet.
          </p>
          <p xml:id="i-VeMp45BtSFAZLMiyA6Gm3M">
            Den skotska regeringen har anslagit pengar till flera försök
            med basinkomst, bland annat i storstäderna Glasgow och Edinburgh.
          </p>
          <p xml:id="i-Q1AZpXeMJQUwQVuBvGruc8">
            Redan 2010 uppmanade EU-parlamentet i en resolution medlemsländerna
            att pröva villkorslös basinkomst som ett sätt att bekämpa fattigdom
            och social utslagning. Detta motiverades bland annat med att den
            är icke-stigmatiserande och ett sätt att fånga upp dold fattigdom.
          </p>
          <head type="h1" xml:id="i-AQZavQTZh6CMRMknd8797r">
            Erfarenheter
          </head>
          <p xml:id="i-Rj12thUZNor7Eb8G2it55L">
            Praktiska försök är värdefulla. De ger en bättre uppfattning
            om hur olika slags system kan påverka människors liv, hälsa och
            kreativitet, samt kostnader och vinster för samhället och enskilda
            individer.
          </p>
          <p xml:id="i-CxW4iAf74eoEUypEbCS1Va">
            Det finns redan erfarenheter att ta vara på. Basinkomst är mer
            än en vision. Olika varianter har prövats tillfälligt eller införts
            permanent på skilda håll i världen. Brasilien inför sedan 2004
            basinkomst stegvis. Över 60 miljoner invånare får redan del av
            ett stöd till fattiga barnfamiljer som villkoras med skolplikt.
            För första gången minskar nu ojämlikheten i landet. I Indien har
            FN-finansierade försök där fattiga bybor fått en liten summa pengar
            varje månad gett goda resultat. Pengarna försvann inte i byråkrati
            och korruption utan nådde mottagarna som satsade ansvarsfullt
            på mat, medicin och utbildning. Därtill fick många råd att investera
            i näringsverksamhet, rent vatten och sanitet. Särskilt kvinnor
            har fått påtagligt ökad frihet, trygghet och värdighet. I ett
            liknande försök i hårt hivdrabbade Namibia fick utfattiga kvinnor
            råd att säga nej till mäns sexköp. Även under mindre dramatiska
            förhållanden kan basinkomst öka jämställdheten. När USA på 1970-talet
            gjorde försök med basinkomst i några mindre städer ökade skilsmässofrekvensen,
            då kvinnor fick makt att bryta upp ur destruktiva relationer.
            Detta var också en bidragande orsak till att försöken lades ner,
            i det moralkonservativa USA.
          </p>
          <p xml:id="i-NeEnboothFEAkyrXD4UXRp">
            Försöken i USA och Kanada på 1970-talet ledde inte till att människor
            slutade jobba, däremot tog sig arbetslösa lite mer tid att hitta
            jobb som passade deras kvalifikationer och folkhälsan förbättrades.
            I Alaska införde en republikansk guvernör 1984 en årlig utdelning
            till alla invånare. Pengarna kommer ur en fond som företag som
            utvinner naturresurser måste betala till. Sedan dess har de socioekonomiska
            skillnaderna inte ökat nämnvärt, till skillnad från i övriga USA.
          </p>
          <p xml:id="i-C9CumZcrbHvpQMgNusooWv">
            När denna ”omöjliga” idé prövas i praktiken visar det sig att
            människor är åtskilligt mer kreativa än vad de får möjlighet att
            visa i dagens ofta hårt disciplinerade och stressiga arbetsliv.
            Tid och kraft kan frigöras till sådant som är oumbärligt i en
            levande demokrati och ett gott samhälle, som föreningsliv och
            kultur och att leva mer miljö­vänligt. Fler entreprenörer får
            chansen att pröva sin företagsidé. Det skulle bli lättare att
            bosätta sig i områden där det är ont om jobb. En jämnare fördelning
            av befolkningen vore bra, både för människors livskvalitet och
            valfrihet och för samhällen. Såväl avfolkning som överbefolkning
            skapar problem som skulle kunna minskas. När många människor,
            inte bara de som har det gott ställt och en stark ställning på
            arbetsmark­naden, får ökad makt att säga nej till meningslösa
            eller rentav farliga eller av samhället underbetalda jobb som
            inte går att försörja sig på, får vi äntligen en välbehövlig press
            uppåt på arbetsvillkor. Makten förskjuts från de stora strukturerna
            till de enskilda individerna.
          </p>
          <head type="h1" xml:id="i-9u3fCaAP2cdofZDQnNSiEe">
            Fattigdomsbekämpning och rättigheter
          </head>
          <p xml:id="i-Q8LDq8BTaQC9jKCtXwwm3k">
            Resultaten bekräftar det dr King förutser i sin ovan nämnda bok:
            de positiva psykologiska effekterna av ekonomisk trygghet, hur
            kreativiteten kan öka och hur individens värdighet kommer att,
            som han målande uttrycker det, blomstra, när människor har reell
            makt att styra sina liv.
          </p>
          <p xml:id="i-AUG4h6GnghPRj1sekKrKAF">
            Dr King avslutar sin plädering med en kraftfull uppmaning: The
            time has come for us to civilize ourselves by the total, direct
            and immediate abolition of poverty. Det är hög tid att vi lyssnar
            till en av historiens viktigaste förkämpar för mänskliga rättigheter,
            att vi civiliserar oss genom totalt, direkt och omedelbart avskaffande
            av fattigdom. Och han är inte ensam om att kräva fattigdomens
            avskaffande. Påven Franciskus är en av de inflytelserika röster
            i vår tid som upprepade gånger i skarpa ordalag tagit ställning
            för ekonomisk rättvisa för alla.
          </p>
          <p xml:id="i-Q2ATcPAi3RD7WJgph5MRnT">
            Genom att underteckna FN:s stadga om mänskliga rättigheter har
            Sverige förbundit sig att uppfylla det som står i artikel 22,
            nämligen att alla i samhället skall ha rätt till stöd så de kan
            leva ett värdigt liv, efter varje lands förmåga. Basinkomst i
            olika former skulle också kunna bidra till att uppfylla de av
            FN antagna globala hållbarhetsmålen (Sustainable Development Goals),
            särskilt det första, att radera ut fattigdomen. Ett av delmålen
            slår fast att till 2030 ska alla kvinnor och män, särskilt de
            fattiga och sårbara, ha lika rätt till bland annat ekonomiska
            resurser.
          </p>
          <p xml:id="i-HP2ekjqjZsebWdSin42Ten">
            Idag står många invånare i Sverige mer eller mindre utanför socialförsäkrings­systemen
            trots att de gjort vad samhället kräver av dem, som att stå till
            arbetsmark­nadens förfogande och utbilda sig. De som inte kvalificerar
            sig för att få a-kassa eller sjukpenning när de behöver, tvingas
            söka ett allt mer urholkat försörjningsstöd med allt vad det innebär
            av granskning och godtycke, då kommuner kan göra olika bedöm­ningar.
            Det nuvarande svenska regelverket behöver anpassas till den nya
            verkligheten och människors behov.
          </p>
          <head type="h1" xml:id="i-F3GTQPeuckyo6hGiw1sVhg">
            Finansiering
          </head>
          <p xml:id="i-WPbDZbayc92VnYKYH3b1XT">
            Allt fler ekonomer, däribland åtta ekonomipristagare till Nobels
            minne, menar att det är möjligt att finansiera en basinkomst.
            En svensk basinkomstreform kan delvis finansieras genom att andra
            socialförsäkringar i högre eller mindre grad blir överflödiga,
            samt genom att kontrollapparaten elimineras. Utvinning av naturresurser,
            utsläpp av koldioxid, höga löner och stora förmögenheter samt
            finanssektorn kan beskattas avsevärt högre än idag. Den världsledande
            klimatforskaren James Hansen förespråkar en intressant lösning:
            att införa en hög och stigande koldioxidskatt vars intäkter utbetalas
            till alla nationens invånare. Frågan är komplex och det krävs
            en grundlig och förutsättningslös utredning av hur en basinkomst
            bäst skulle kunna finansieras och introduceras i Sverige i vår
            tid, samt vilka konsekvenser den kan förväntas få på folkhälsa,
            arbetsmarknad och andra områden.
          </p>
          <p xml:id="i-UXeUQBRVEvwXiiRpxcWqUc">
            Mot bakgrund av detta föreslår vi att regeringen låter se över
            hur ett system med basinkomst kan introduceras i Sverige. Detta
            bör riksdagen tillkännage för regeringen som sin mening.
          </p>
        </div>
        <div type="motSignatures">
          <list>
            <item xml:id="i-AXbgvjeJNP1NBJ1PFdVRhT">
              Annika Lillemets (MP)
            </item>
            <item xml:id="i-MH5tWyQaZL3aH2C2NN3tPS">
              Jabar Amin (MP)
            </item>
            <item xml:id="i-W33XVUZ8nVZXnb3tkADv1y">
              Valter Mutt (MP)
            </item>
            <item xml:id="i-CvtvRTxmP5MCq7CYWZG9TX">
              Carl Schlyter (MP)
            </item>
          </list>
        </div>
      </div>
    </body>
  </text>
</TEI>
