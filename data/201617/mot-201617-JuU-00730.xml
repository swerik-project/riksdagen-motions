<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201617-JuU-00730">
  <teiHeader>
    <fileDesc>
      <titleStmt>
        <title>En förbättrad frivård</title>
        <author corresp="i-PAfMpaW8KP2UfRTBpXARTc">av Linda Snecker m.fl. (V)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2016/17:730 av Linda Snecker m.fl. (V)</title>
          <idno type="rdwebb">H402730</idno>
          <rs type="number">730</rs>
          <orgName type="comitteeAbbreviation">JuU</orgName>
          <ref type="dokument_url_text">http://data.riksdagen.se/dokument/H402730/text</ref>
          <ref type="dokument_url_html">http://data.riksdagen.se/dokument/H402730</ref>
          <ref type="dokumentstatus_url_xml">http://data.riksdagen.se/dokumentstatus/H402730</ref>
          <ref type="docx">http://data.riksdagen.se/fil/69184606-ED02-4A2F-8538-6A71D7CAFD95</ref>
          <ref type="pdf">http://data.riksdagen.se/fil/A8E96DB7-94FC-43B7-8B10-7D3E6564F8AA</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-PAfMpaW8KP2UfRTBpXARTc</idno>
            <name>Linda Snecker</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-8voj19hLWTGJHkxNP79tRb</idno>
            <name>Nooshi Dadgostar</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-7Gy2xwC7Jyimjy9QTKnQEf</idno>
            <name>Rossana Dinamarca</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-7EGhEVdWhirq9oiHvVcrQR</idno>
            <name>Lotta Johnsson Fornarve</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-3SiHjpmKqDX1ahURx9ZWt3</idno>
            <name>Maj Karlsson</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-9XTMNkDLu5u66FsWiwysh1</idno>
            <name>Karin Rågsjö</name>
            <state type="partyAffiliation" ref="Q110837">
              <desc>V</desc>
            </state>
          </person>
          <person gender="woman">
            <idno>i-B4hV7rgBZqLtXzSvZhQHbo</idno>
            <name>Mia Sydow Mölleby</name>
            <state type="partyAffiliation" ref="Q110837">
              <desc>V</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-GYDm8Fsvpquvu4M3gmWq8h" type="signed"/>
        <correspContext corresp="i-GYDm8Fsvpquvu4M3gmWq8h">
          <note type="signatory" corresp="i-PAfMpaW8KP2UfRTBpXARTc"/>
          <note type="signatory" corresp="i-8voj19hLWTGJHkxNP79tRb"/>
          <note type="signatory" corresp="i-7Gy2xwC7Jyimjy9QTKnQEf"/>
          <note type="signatory" corresp="i-7EGhEVdWhirq9oiHvVcrQR"/>
          <note type="signatory" corresp="i-3SiHjpmKqDX1ahURx9ZWt3"/>
          <note type="signatory" corresp="i-9XTMNkDLu5u66FsWiwysh1"/>
          <note type="signatory" corresp="i-B4hV7rgBZqLtXzSvZhQHbo"/>
        </correspContext>
        <correspAction xml:id="i-Jus2Qk3am23EPfVJduGJyS" type="submitted">
          <date when="2016-10-03"/>
          <time when="11:31:10"/>
        </correspAction>
        <correspAction xml:id="i-Xg1ufc6Hqqkavtr7LdYHuS" type="reviewed">
          <date when="2016-10-03"/>
          <time when="15:56:30"/>
        </correspAction>
        <correspAction xml:id="i-52xLK5cBfqJL5qPwFKbdMk" type="referred">
          <date when="2016-10-14"/>
        </correspAction>
        <correspAction xml:id="i-LysCkKG22nwkLKRZaRxtBR" type="assigned">
          <date when="2018-06-05"/>
          <time when="10:32:27"/>
        </correspAction>
        <correspContext corresp="i-LysCkKG22nwkLKRZaRxtBR">
          <ref type="assignedTo">Justitieutskottet</ref>
        </correspContext>
        <correspAction xml:id="i-5P26NLTaryDcBxDh4CGm4o" type="behandlas_i"/>
        <correspContext corresp="i-5P26NLTaryDcBxDh4CGm4o">
          <ref type="uppgift">2016/17:JuU19</ref>
          <ref type="ref_dok_id">H401JuU19</ref>
          <ref type="ref_dok_typ">bet</ref>
          <ref type="ref_dok_rm">2016/17</ref>
          <ref type="ref_dok_bet">JuU19</ref>
          <ref type="ref_dok_titel">Kriminalvårdsfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-n8yKPTs5rQtbQxs9FT6NQ" type="behandlas_i"/>
        <correspContext corresp="i-n8yKPTs5rQtbQxs9FT6NQ">
          <ref type="uppgift">2016/17:JuU1</ref>
          <ref type="ref_dok_id">H401JuU1</ref>
          <ref type="ref_dok_typ">bet</ref>
          <ref type="ref_dok_rm">2016/17</ref>
          <ref type="ref_dok_bet">JuU1</ref>
          <ref type="ref_dok_titel">Utgiftsområde 4 Rättsväsendet</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div xml:id="i-BS63DiYnZQDKfV3FyGfwdT" type="motHeader">
        <div xml:id="i-G641suBerLvJZuFKVetMuS" type="motTitle">
          Motion till riksdagen 2016/17:730 av Linda Snecker m.fl. (V)
          En förbättrad frivård
        </div>
      </div>
      <div xml:id="i-E61S4anf2HVcm7X1varjN2" type="motBody">
        <div xml:id="i-6Nam2DtgCdve6uFdpHGp5T" type="TOC">
          <head xml:id="i-JGA18SJMu8MVyY3MkEbQUh">
            Innehåll
          </head>
          <list xml:id="i-N6hz6kyunJF5hraN7WHued">
            <item xml:id="i-MPCv1MYg37KnJAUNooVU6k" style="indent-level: 1">
              Förslag till riksdagsbeslut
            </item>
            <item xml:id="i-JzfueZDMuPmMZR8njYHXbb" style="indent-level: 1">
              Inledning
            </item>
            <item xml:id="i-23Ed2J9Unw99xbzGzqLnE5" style="indent-level: 1">
              En förbättrad inslussning till samhället
            </item>
            <item xml:id="i-343Q9nX45KvEjqnobHTskH" style="indent-level: 2">
              Minska återfallen och underlätta inslussningen
            </item>
            <item xml:id="i-JwjRCw93omSgYCcSg66DZi" style="indent-level: 2">
              Tydlig samverkan räddar liv
            </item>
            <item xml:id="i-H5JtHyxoXvLwNe6vkHXqvF" style="indent-level: 2">
              Utbildning
            </item>
            <item xml:id="i-7FMYs2jq3mHv9x5qJY4FwX" style="indent-level: 1">
              Förhållandena för kvinnor och hbtq-personer
            </item>
          </list>
        </div>
        <div xml:id="i-BM9hmo8bpNXz8xvy9VcWsE" type="motProposal" subtype="förslag">
          <head xml:id="i-N8P4xF4SKMrcCgdSSopXYh">
            Förslag till riksdagsbeslut
          </head>
          <list xml:id="i-JRBMPamS5scFFQRxXBrzJ2" style="ol">
            <item xml:id="i-LWsF6AHJqbimpgqmcjJ5hK">
              Riksdagen ställer sig bakom det som anförs i motionen om att
              regeringen bör återkomma med förslag på vilka åtgärder som ska
              vidtas för att säkerställa att en verkställighetsplan upprättas
              samt att den intagne är delaktig i upprättandet, och detta tillkännager
              riksdagen för regeringen.
            </item>
            <item xml:id="i-CBDudPa1D3WjodsgaEAGc9">
              Riksdagen ställer sig bakom det som anförs i motionen om att
              regeringen tillsammans med SKL och ansvariga myndigheter bör ta
              fram en nationell handlingsplan för att utveckla det återfallsförebyggande
              arbetet och tillkännager detta för regeringen.
            </item>
            <item xml:id="i-D8DhNV2Su2fB5cNkjnCXb9">
              Riksdagen ställer sig bakom det som anförs i motionen om att
              regeringen bör göra en översyn av instruktioner och regleringsbrev
              till de myndigheter som är ansvariga för återfallsförebyggande
              insatser i syfte att både skärpa och göra kraven på samverkan
              samstämmiga och tillkännager detta för regeringen.
            </item>
            <item xml:id="i-TX9KkLceqzzxF3RHJBLUhc">
              Riksdagen ställer sig bakom det som anförs i motionen om att
              regeringen bör återkomma med ett förslag som innebär att alla
              intagna ges rätt att fullgöra grundskoleutbildning samt att det
              blir obligatoriskt för Kriminalvården att erbjuda kompletterande
              utbildning för de som inte har någon fullständig gymnasieutbildning,
              och detta tillkännager riksdagen för regeringen.
            </item>
            <item xml:id="i-VeCXj15YWY5F18zD1A9cms">
              Riksdagen ställer sig bakom det som anförs i motionen om att
              personer som avtjänar frivårdspåföljd bör ges rätt och stöd av
              Kriminalvården att komplettera och fullgöra grundskole- och gymnasieutbildning
              och tillkännager detta för regeringen.
            </item>
            <item xml:id="i-2FMnUkTyNEJnpXXkUKQXPf">
              Riksdagen ställer sig bakom det som anförs i motionen om att
              det bör göras en översyn av vilka enheter inom Kriminalvården
              som det föreligger ett särskilt akut behov av att hbtq-certifiera
              och att det bör vidtas andra lämpliga åtgärder för att stärka
              kompetensen kring hbtq-frågor och tillkännager detta för regeringen.
            </item>
            <item xml:id="i-7CijX3Ur3EGdKyTeRwGys3">
              Riksdagen ställer sig bakom det som anförs i motionen om att
              det bör göras en djupare översyn av situationen för kvinnor och
              hbtq-personer intagna i kriminalvårdsanstalt och inom frivården
              i syfte att förbättra och anpassa Kriminalvårdens verksamhet och
              insatser gentemot dessa klientgrupper och tillkännager detta för
              regeringen.
            </item>
          </list>
        </div>
        <div xml:id="i-BPnaNMzzvbhKATecyB95Js" type="motContent">
          <head xml:id="i-T5q4MfkJA7zj7efWnXhwSy" type="h1">
            Inledning
          </head>
          <p xml:id="i-7CkiNyJcwLVV9QEmVTjL46">
            För Vänsterpartiet är det grundläggande att vi har en god och
            välfungerande kriminalvård och att det just handlar om kriminalvård
            och inte en ren inkapacitering av människor.
          </p>
          <p xml:id="i-3nEtcHcgqPEb6pfPvipCfF">
            Den moderna kriminalvården bygger på den s.k. normaliseringsprincipen.
            Det innebär att verkställigheten både i teori och praktik ska
            organiseras så att en anpassning till livet utanför anstalten
            blir så enkel som möjligt. För att detta ska fungera så krävs
            det bl.a. att kriminalvården och övriga relevanta instanser i
            samhället utanför samverkar.
          </p>
          <p xml:id="i-GEFioXo5gEdt4YU6h4QjPJ">
            Frivård är kriminalvård som äger rum ute i samhället. Frivården
            övervakar klienter som är villkorligt frigivna, har skyddstillsyn,
            samhällstjänst eller övervakas med hjälp av intensivövervakning
            med elektronisk kontroll, så kallad fotboja. Merparten av dem
            som döms till kriminalvård finns i frivården, vilket är runt 12
            000 personer. Frivårdens arbete börjar redan när en person misstänkts
            för ett brott. Den misstänkte erbjuds stöd och före rättegången
            görs en personutredning av den misstänkte för att på så sätt underlätta
            för domstolen att välja straff vid en fällande dom. Frivården
            ansvarar sedan för att planera straffet, en s.k. verkställighetsplanering.
            Det gör frivården för alla dömda, även de som ska avtjäna sina
            straff i fängelse.
          </p>
          <p xml:id="i-CvCWntN1q14e8hmURMyvDR">
            Dagens kriminalpolitiska debatt och politiska beslut och ställningstagande
            förespråkar längre och hårdare straff, samtidigt som alla forskningsresultat
            både i Sverige och i utlandet visar att frihetsberövande påföljder
            är ineffektiva. Inte heller Kriminalvården efterfrågar längre
            straff, utan menar att myndigheten kan göra mer och bättre arbete
            inom frivårdens ramar med behandlingsprogram och kontroll i frihet.
            Frihetsberövandet åstadkommer stort lidande och leder till att
            den dömde anstaltsanpassas. När politiska beslut leder till längre
            straff som leder till en ökad anstaltsanpassning är det ännu viktigare
            att utslussningsåtgärderna är välorganiserade, effektiva och transparanta
            samt att det finns en bra kommunikation mellan myndigheter och
            kommuner.
          </p>
          <p xml:id="i-HRH1sM7sGwjqTGonPKUyVe">
            Vänsterpartiet vill dock att vi pratar om inslussning istället
            för utslussning, eftersom det viktigaste inte är att slussas ut
            från kriminalvården, utan att alla ges en reell chans att slussas
            in i samhället igen. När inslussningen inte fungerar drabbar det
            individen hårt. Självmordsstatistiken för nyligen frigivna är
            ovanligt hög, allra högst är självmordsrisken de första månaderna
            efter frigivningen.
          </p>
          <p xml:id="i-HG3UD5PySYgYD2JhEvkd4u">
            Tyvärr fungerar inte inslussningen i samhället särskilt väl,
            och det finns inte alltid upparbetade relationer med relevanta
            myndighetspersoner som socialtjänst och arbetsförmedling och den
            som ska friges. Samverkan mellan den statliga nivån och den regionala
            och kommunala varierar stort beroende på region och kommun. Stegen
            för den som friges att själv upprätta dessa kontakter är ofta
            svåra att ta. Det är viktigt att det övriga samhället tar vid
            direkt när strafftiden tar slut, inte efter några veckor. Det
            krävs en bättre samordning än i dag för att förverkliga detta.
          </p>
          <head xml:id="i-ULuYou7THmwAs7jgym6YeR" type="h1">
            En förbättrad inslussning till samhället
          </head>
          <p xml:id="i-6zg7DzRR7en4kbQTGVsxhH">
            När inslussningen inte fungerar drabbar det individen hårt. Självmordsstatistiken
            för nyligen frigivna är ovanligt hög, allra högst är självmordsrisken
            de första månaderna efter frigivningen. Antalet återfall i brott
            är också högt och har legat på samma nivåer under lång tid.
          </p>
          <p xml:id="i-Kd2ks483x9iZyPxUofMGdv">
            Ju längre tid en tillbringar på anstalt desto svårare är det
            att återanpassa sig till ett liv utanför anstalten. Att det i
            dag inte finns en välfungerande linje mellan kriminalvården och
            kommunen gör återanpassningen och inslussningen till samhället
            än svårare och innebär att den som avtjänat sitt straff inte alltid
            får den hjälp och stöd från samhället som hen behöver. I dag saknas
            t.ex. ofta samverkansavtal mellan kriminalvård, kommun och region.
            I många fall finns inte heller någon person som är ansvarig för
            att samordna kontakter mellan olika instanser. Dessutom skiljer
            sig förutsättningarna åt i olika kommuner och regioner, vilket
            innebär att den hjälp som erbjuds varierar beroende på var i landet
            en bor.
          </p>
          <p xml:id="i-GfoF73TyRCfHYj8reQef7M">
            Dålig koordination mellan olika samhällsaktörer leder till att
            intagna inte får den hjälp de behöver för att kunna återgå till
            ett normalt liv efter avtjänat straff. T.ex. kan det handla om
            att en person som avtjänat sitt straff och som ska tillbaka in
            i samhället skickas runt mellan olika instanser istället för att
            få ta del av exempelvis behandlingsprogram eller studier. Det
            kan även handla om personer som behöver vård för exempelvis både
            missbruk och psykisk ohälsa och som riskerar att hamna mellan
            stolarna när de skickas runt mellan olika vårdgivare. Dessutom
            kan långa väntetider inom vård och socialtjänst vara förödande
            för den enskilde och öka risken för både återfall i brott och
            missbruk.
          </p>
          <p xml:id="i-CC4GXyzeFahtLdqMvZCG9x">
            Det behövs därför ställas tydligare krav på de olika instanserna
            att samverka med varandra och se till att de insatser som görs
            följs upp och utvärderas. Det bör också bli tydligare för klienter
            om valet kring de allmänna och särskilda utslussningsåtgärderna
            när klienten vidareförs från anstalt till frivården. Frigång,
            halvvägshus, fotboja i kombination med kriminalvårdens individanpassade
            behandlingsprogram är särskilda åtgärder som skapar en lättare
            inslussning till samhället där frivården utgör en tydlig kontrollinstans
            för klienten. Kriminalvården arbetar med att utveckla de särskilda
            åtgärderna, en utveckling Vänsterpartiet välkomnar. Alla människor
            är värda flera chanser i livet, men då måste samhället skapa förutsättningar
            och underlätta för att människor ska få och kunna ta dessa chanser.
            En bra inslussning till samhället kan både rädda liv och minska
            antalet återfall.
          </p>
          <p xml:id="i-SKQzYRLYsmEcKxD21CvMQu">
            I förra årets budgetproposition avsattes 25 miljoner kronor samt
            angavs att regeringen skulle återkomma med initiativ i frågor
            som rör förstärkning av arbetet med olika utslussningsåtgärder
            och i arbetet med att öka andelen intagna som blir föremål för
            någon av de särskilda utslussningsåtgärderna. Kriminalvården har
            sedan dess fått ett utredningsuppdrag av regeringen som innebär
            att Kriminalvården ska utveckla och förstärka myndighetens arbete
            med utslussning i syfte att öka de intagnas förutsättningar att
            inte återfalla i brott. I uppdraget ingår såväl den stegvisa utslussning
            som kan ske inom Kriminalvårdens egna miljöer som den som kan
            ske genom olika former av vistelser utanför anstalt, bl.a. de
            särskilda utslussningsåtgärderna. Vidare ingår att utveckla den
            externa samverkan som sker i utslussningssyfte. Såväl övergången
            från anstalt till frihet som övergången från övervakning inom
            ramen för frivården till en tillvaro utan stöd och kontroll från
            Kriminalvården omfattas av uppdraget som ska slutredovisas senast
            den 31 mars 2018.
          </p>
          <p xml:id="i-B89qTQeAzuoDcpqLLqXdQp">
            Under året som gått har Kriminalvården även inrättat en funktion
            som samordnare på nationell nivå som ska arbeta med myndighetens
            samverkan med andra relevanta aktörer. Kriminalvården har även
            inlett ett arbete med att inventera omfattningen av samverkan
            med kommuner och landsting i syfte att identifiera utvecklingsområden.
            Regeringen har även nyligen tillsatt en utredning med uppdrag
            att lämna förslag på en modell för lokal samverkan för att förebygga
            återfall i brott, s.k. inslussgrupper. Samverkan ska tydligt fokusera
            på individens behov och förutsättningar men också baseras på var
            och en av de inblandade aktörernas roller och kärnuppdrag. Vänsterpartiet
            välkomnar denna utveckling och initiativ som syftar till att förbättra
            inslussningen.
          </p>
          <head xml:id="i-R4zRfAtvh5Lc1dEReew2Lm" type="h2">
            Minska återfallen och underlätta inslussningen
          </head>
          <p xml:id="i-XbTiQ9BQNTYzN1HaBXXNzQ">
            Sju av tio personer som dömts till fängelse återfaller i brott
            inom tre år. Riksrevisionens granskning, Återfall i brott – hur
            kan samhällets samlade resurser användas bättre? (RiR 2015:4),
            från 2015 visar att det finns en stor brist på samordnade och
            effektiva insatser, trots att samhället satsar stora resurser
            på just detta. Återfall i brott leder till mänskligt lidande men
            också till stora kostnader för samhället. Regeringens styrning
            behöver förbättras om målet att minska återfallen i brott ska
            kunna nås. Av Riksrevisionens granskning framgår att andelen dömda
            som återfaller i brott under lång tid legat på samma nivå. I genomsnitt
            begår närmare 40 procent av alla dömda nya brott inom tre år.
            För personer som dömts till fängelse är motsvarande siffra 70
            procent. Samhällets insatser för att förhindra återfall i brott
            är för få och för dåligt samordnade och dessutom sätts de ofta
            in för sent och är inte heller tillräckligt individuellt anpassade.
          </p>
          <p xml:id="i-EAW8QhiUZUmyKQAmYiyk8b">
            Enligt Kriminalvårdens portalparagraf ska straffet utformas på
            så sätt att anpassningen till samhället underlättas. Ett huvudverktyg
            för att klara detta mål är att använda sig av den s.k. verkställighetsplanen.
            En verkställighetsplan ska göras i samråd mellan den intagne och
            kriminalvården och ska löpa som en röd tråd mellan häkte, fängelse
            och frivård. I denna plan tas exempelvis behandling och utbildning
            upp.
          </p>
          <p xml:id="i-Tj64wZtdiAfiMjKJxxRxN">
            Allt för många intagna och f.d. intagna vittnar om att denna
            verkställighetsplan i själva verket inte används alls. I vissa
            fall har verkställighetsplanen upprättats av kriminalvården utan
            att den intagne tillfrågats och getts möjlighet att medverka vid
            utformandet. Vänsterpartiet anser att det måste vidtas åtgärder
            för att säkerställa att den intagne varit delaktig i utformandet
            av verkställighetsplanen samt att det överhuvudtaget upprättas
            en sådan plan. En sådan åtgärd skulle kunna vara att det blir
            krav på att varje intagen framöver ska godkänna sin verkställighetsplan
            tillsammans med Kriminalvården. Regeringen bör återkomma med förslag
            på vilka åtgärder som ska vidtas för att säkerställa att en verkställighetsplan
            upprättas samt att den intagne är delaktig i upprättandet. Detta
            bör riksdagen som sin mening ge regeringen till känna.
          </p>
          <p xml:id="i-DipCbJnQDyJeuhwYRxLsC9">
            För att syftet med de återfallsförebyggande åtgärderna ska kunna
            uppnås och antalet återfall i brottslighet ska minska rekommenderar
            Riksrevisionen i sin granskning regeringen att bl.a. ställa tydligare
            krav på samverkan mellan myndigheter som är ansvariga för återfallsförebyggande
            insatser och ta initiativ till att kommuner och landsting ska
            samverka med Kriminalvården. Riksrevisionen anser att t.ex. landstingen
            bör vara skyldiga att ingå avtal med Kriminalvården om vård och
            behandling av klienter med missbruk eller beroende inom Kriminalvården
            i landstingsområdet och att detta bör regleras i lag. Riksrevisionen
            anser även att regeringen bör se till att direktiven till myndigheter
            som är ansvariga för återfallsförebyggande insatser är samstämmiga
            vad gäller krav på samverkan i instruktioner och regleringsbrev.
          </p>
          <p xml:id="i-KQW7pyKnEeEXKmLfXi7x9L">
            Vänsterpartiet delar många av de slutsatser och förslag på åtgärder
            som Riksrevisionen presenterar i sin granskning. En viktig åtgärd
            som vi vill lyfta fram är att det behöver tas fram en nationell
            handlingsplan för att utveckla det återfallsförebyggande arbetet.
            En sådan plan bör tydliggöra en gemensam grundsyn på området,
            fördelning av ansvar och kostnader mellan ansvariga aktörer samt
            insatsernas omfattning. I planen bör även ingå att skapa ett forsknings-
            och kunskapsbaserat system för att följa upp samhällets återfallsförebyggande
            insatser, även långsiktigt. Regeringen bör därför tillsammans
            med SKL och ansvariga myndigheter ta fram en nationell handlingsplan
            för att utveckla det återfallsförebyggande arbetet. Detta bör
            riksdagen ställa sig bakom och ge regeringen till känna.
          </p>
          <head xml:id="i-V2USa48oXUh9QvsmD9xnx4" type="h2">
            Tydlig samverkan räddar liv
          </head>
          <p xml:id="i-4qN1jqr1URWac4HDP2FUa6">
            En bra inslussning till samhället, vilket förutsätter en god
            samverkan, kan dessutom rädda liv. 2014 presenterades en studie,
            Suicide after release from prison: A population‐based cohort study
            from Sweden, gjord av forskare från Karolinska Institutet som
            visar att personer som har suttit i fängelse löper ca 18 gånger
            högre risk att begå självmord jämfört med andra delar av befolkningen.
            Allra högst är självmordsrisken de första månaderna efter frigivningen
            och hos individer med substansmissbruk och tidigare självmordsförsök
            bakom sig. Risken var högst de fyra första veckorna efter frigivandet.
          </p>
          <p xml:id="i-BknEMQrHPZ3LKLBJ8L8TKH">
            Att ha frigivits från fängelse är en självständig riskfaktor
            för suicid, även om frigivningen ligger några år tillbaka i tiden.
            Studien ger inga klara svar på vad den höga självmordsfrekvensen
            beror på. Enligt studien är en möjlig förklaring att de som suttit
            i fängelser inte har sökt eller fått vård för sina depressioner,
            som därmed skulle vara underbehandlade. En annan möjlig förklaring
            är att det framför allt är missbruk och inte depression som leder
            fram till självmord hos personer som avtjänat ett fängelsestraff.
            Oavsett så är detta något som det finns all anledning att titta
            vidare på och, inte minst, vidta åtgärder för att antalet självmord
            efter frigivning ska minska.
          </p>
          <p xml:id="i-X7EnrdEDeVmx7aydKYPaCG">
            Vänsterpartiet anser att det behöver ställas tydligare krav på
            de olika instanserna att samverka med varandra och se till att
            de insatser som görs följs upp och utvärderas. Regeringen bör
            därför göra en översyn av instruktioner och regleringsbrev till
            de myndigheter som är ansvariga för återfallsförebyggande insatser
            i syfte att både skärpa och göra kraven på samverkan samstämmiga.
            Detta bör riksdagen ställa sig bakom och ge regeringen till känna.
          </p>
          <head xml:id="i-5amkRQFdZsqrUcPvT7mdj9" type="h2">
            Utbildning
          </head>
          <p xml:id="i-2Az77Ck1EUhAn9ihYrxQvo">
            Under många år har Vänsterpartiet drivit krav på att alla intagna
            inom kriminalvården ska ges möjlighet till grundutbildning. Många
            intagna saknar fullgod grundutbildning, och utan grundutbildning
            är det betydligt svårare att få arbete och dessutom omöjligt att
            studera vidare. Utbildning gynnar både den enskilde och samhället.
          </p>
          <p xml:id="i-224gnAvprRCAVb9qKEdVzh">
            Det finns anstalter som satsat stort på utbildning. Det är bra,
            men vi anser att det behövs en generell rättighet för intagna
            att kunna genomföra studier. För intagna med ofullständig skolgång
            handlar det inte sällan om inlärningsproblem, koncentrationssvårigheter
            och liknande. För många som kanske levt ett ganska slitsamt liv
            med såväl droger som kriminalitet har dessa problem snarare förstärkts
            än mildrats.
          </p>
          <p xml:id="i-Xse4kazVsukmsZVfLFf6tF">
            I dag bedrivs undervisningen till viss mån i vanlig lektionsform
            och är lärarledd, men i stor utsträckning är den intagne hänvisad
            till att studera på egen hand. För en person som har en misslyckad
            skolgång bakom sig kan detta innebära stora svårigheter. För att
            ge såväl ekonomisk utväxling av de satsningar som görs och bästa
            möjliga förutsättningar för den enskilde att lyckas behöver studiemiljön
            bli mindre torftig och mer utvecklad. Det kan handla om mer satsningar
            på studieteknik, hjälpmedel och inte minst läxhjälp.
          </p>
          <p xml:id="i-UwzkLABo4RrpoMxoT2t9G3">
            I likhet med Riksrevisionen anser Vänsterpartiet även att det
            bör bli obligatoriskt för Kriminalvården att erbjuda kompletterande
            utbildning för de intagna som inte har någon fullständig gymnasieutbildning.
            Regeringen bör därför återkomma med ett förslag som innebär att
            alla intagna ges rätt att fullgöra grundskoleutbildning samt att
            det blir obligatoriskt för Kriminalvården att erbjuda kompletterande
            utbildning för dem som inte har någon fullständig gymnasieutbildning.
            Detta bör riksdagen ställa sig bakom och ge regeringen tillkänna.
            Motsvarande bör även erbjudas inom frivårdens ram, förslagsvis
            genom samverkan mellan kommun och Kriminalvården. Personer som
            avtjänar frivårdspåföljd bör ges rätt och stöd av Kriminalvården
            att komplettera och fullgöra grundskole- och gymnasieutbildning.
            Detta bör riksdagen ställa sig bakom och ge regeringen till känna.
          </p>
          <head xml:id="i-3M8MFvzxosFhyz1UFqbYM5" type="h1">
            Förhållandena för kvinnor och hbtq-personer
          </head>
          <p xml:id="i-RDpcEVgJP4TQ7pzQfzn8er">
            Kriminalvårdens klienter är till allra största del män och verksamheten
            är anpassad efter den manliga kriminaliteten och patriarkala föreställningar
            om mannen. År 2014 var 95 procent av de intagna på anstalt män
            och 5 procent kvinnor, och inom frivården samma år var 87 procent
            män och 13 procent kvinnor.
          </p>
          <p xml:id="i-RYfCBuheySvFZhC5ueB1cP">
            Kunskapen om och anpassningen av Kriminalvårdens verksamhet till
            kvinnor är inte tillräcklig och i förhållande till hbtq-personer
            finns det mycket mer att önska, både inom frivården och på anstalter.
          </p>
          <p xml:id="i-8cZ7yiDnkDk8Z9N861MaMn">
            Kvinnors situation inom Kriminalvården bör uppmärksammas särskilt,
            och ökad kunskap om kvinnors brottslighet och livssituation är
            av yttersta vikt för att kriminalvårdens insatser ska kunna anpassas
            efter de intagna kvinnornas behov. Typiskt sett är Kriminalvårdens
            insatser utformade efter en manlig norm och sedan i viss mån anpassats
            till kvinnor. Enligt justitieutskottets uppföljningsgrupps rapport
            Uppföljning av kvinnor intagna i kriminalvårdsanstalt från 2009
            (2008/09:RFR9) visar utvärderingar att flera behandlingsprogram
            antingen har fått negativ effekt för kvinnor (med högre återfallsfrekvens
            jämfört med kontrollgruppen) eller ingen effekt alls, samtidigt
            som männen fått positiva utfall för samma program.
          </p>
          <p xml:id="i-XqaGU2qV7Xux7NdAu326XV">
            I dag finns det vissa enheter och personal inom Kriminalvården
            som är hbtq-certifierade, vilket är bra och ett steg i rätt riktning.
            Frågan om biologisk och upplevd könsidentitet blir extra tydlig
            inom kriminalvården eftersom anstalterna är könsbinärt uppdelade.
            I välvillighet eller okunskap kan personer bli helt fel placerade
            och hbtq-personer uppmanade att inte berätta om sin könsidentitet
            eller sexuella läggning.
          </p>
          <p xml:id="i-Spvg8sHGdUmNUWoeARsiTJ">
            Alla måste dock, oavsett könstillhörighet, könsidentitet och
            sexualitet, ges samma möjligheter till en bra verkställighet.
            Vänsterpartiet anser därför att det dels behöver vidtas mer kunskapshöjande
            insatser inom kriminalvården rörande hbtq-frågor, dels att kriminalvårdens
            verksamheter och insatser behöver anpassas för att fungera för
            alla oberoende könstillhörighet.
          </p>
          <p xml:id="i-XuF9sxaWG4dzSysop6x4Yo">
            Det bör därför göras en översyn av vilka enheter inom kriminalvården
            som det föreligger ett särskilt akut behov av att hbtq-certifiera
            och vidta andra lämpliga åtgärder för att stärka kompetensen kring
            hbtq-frågor. Detta bör riksdagen ställa sig bakom och ge regeringen
            till känna.
          </p>
          <p xml:id="i-Y1BHqnQsXUuTtMaEvugKxZ">
            Dessutom bör en djupare översyn av situationen för kvinnor och
            hbtq-personer intagna i kriminalvårdsanstalt och inom frivården
            göras i syfte att förbättra och anpassa Kriminalvårdens verksamhet
            och insatser gentemot dessa klientgrupper. Detta bör riksdagen
            ställa sig bakom och ge regeringen till känna.
          </p>
        </div>
        <div xml:id="i-FcgrzvA5yuDa1kRYayNWk9" type="motSignatures">
          <list xml:id="i-GCPS8MCLEGwX78YBu7StrA">
            <item xml:id="i-DGWiw7FujQgq4i8o1VZFvo">
              Linda Snecker (V)
            </item>
            <item xml:id="i-Jnj4NW6BjRytyaiL4Qy8vN">
              Nooshi Dadgostar (V)
            </item>
            <item xml:id="i-H4dTwc74o65NGDHeXvnxPc">
              Rossana Dinamarca (V)
            </item>
            <item xml:id="i-D4FSpJfjqvc5wQo6eQPZ5C">
              Lotta Johnsson Fornarve (V)
            </item>
            <item xml:id="i-716JuALVPQ38C4VMo8sJwk">
              Maj Karlsson (V)
            </item>
            <item xml:id="i-TxWuBnsG3NS7xATd9LgB31">
              Karin Rågsjö (V)
            </item>
            <item xml:id="i-WVHUVnFkwPQAgS9SUUP1sq">
              Mia Sydow Mölleby (V)
            </item>
          </list>
        </div>
      </div>
    </body>
  </text>
</TEI>
