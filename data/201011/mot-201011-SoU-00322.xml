<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201011-SoU-00322">
  <teiHeader>
    <fileDesc>
      <titleStmt>
        <title>Barnmorskans möjlighet att ansvara för medicinska aborter</title>
        <author corresp="i-7YbH6oTUwG4Qn94QEVE6as i-D7mgFwiCKxywz1E18YrEuZ">av Gunvor G Ericson och Agneta Luttropp (MP)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Barnmorskans möjlighet att ansvara för medicinska aborter</title>
          <idno type="rdwebb">GY02So322</idno>
          <rs type="number">So322</rs>
          <orgName type="comitteeAbbreviation">SoU</orgName>
          <ref type="dokument_url_text">http://data.riksdagen.se/dokument/GY02So322/text</ref>
          <ref type="dokument_url_html">http://data.riksdagen.se/dokument/GY02So322</ref>
          <ref type="dokumentstatus_url_xml">http://data.riksdagen.se/dokumentstatus/GY02So322</ref>
          <ref type="doc">http://data.riksdagen.se/fil/D6D1F707-07E2-4E9F-B67C-2C1E8A7F9DC2</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-7YbH6oTUwG4Qn94QEVE6as</idno>
            <name>Gunvor G Ericson</name>
            <state type="partyAffiliation" ref="Q213451">
              <desc>MP</desc>
            </state>
          </person>
          <person gender="woman">
            <idno>i-D7mgFwiCKxywz1E18YrEuZ</idno>
            <name>Agneta Luttropp</name>
            <state type="partyAffiliation" ref="Q213451">
              <desc>MP</desc>
            </state>
          </person>
        </listPerson>
      </particDesc>
      <correspDesc>
        <correspAction xml:id="i-KpbPvCu5WjeiHtVKxRSM9o" type="signed"/>
        <correspContext corresp="i-KpbPvCu5WjeiHtVKxRSM9o">
          <note type="signatory" corresp="i-7YbH6oTUwG4Qn94QEVE6as"/>
          <note type="signatory" corresp="i-D7mgFwiCKxywz1E18YrEuZ"/>
        </correspContext>
        <correspAction type="numbering" xml:id="i-2QreHyAAVYWSh1Gv2cA7Vr">
          <date when="2010-10-28"/>
        </correspAction>
        <correspAction type="submission" xml:id="i-JqztXMTKopX7mKwuBJ581s">
          <date when="2010-10-25"/>
        </correspAction>
        <correspAction type="transfer" xml:id="i-GQX4uWfktvFBWxXykxbN5n">
          <date when="2010-10-22"/>
        </correspAction>
        <correspAction type="assigned" xml:id="i-CPvra1d2phoa2KFYpCBVj3"/>
        <correspContext corresp="i-CPvra1d2phoa2KFYpCBVj3">
          <ref type="assignedTo">Socialutskottet</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#enskild"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motHeader"/>
      <div type="motBody">
        <div type="motProposal" subtype="förslag">
          <head xml:id="i-Bh9tCAEvrhZprpc8m2izow">
            Förslag till riksdagsbeslut
          </head>
          <p xml:id="i-3qwQjhrJFQ9vg7qUzJqPG9">
            Riksdagen tillkännager för regeringen som sin mening vad som
            anförs i motionen om att modernisera lagstiftningen och ge barnmorskor
            laglig rätt att ansvara för medicinska aborter.
          </p>
        </div>
        <div type="motContent">
          <head type="h1" xml:id="i-76QFfLDx5aNgt5Gg9o1C6s">
            Bakgrund
          </head>
          <p xml:id="i-Vp96QGMJEjGKdAMa7bxcSS">
            Sedan abortlagen trädde i kraft år 1975 har den medicinska (farmakologiska)
            abortmetoden tillkommit som ett alternativ till den kirurgiska
            metoden, vid aborter före den nionde graviditetsveckans utgång.
            De medicinska aborterna utgör idag ca 86 procent av det totala
            antalet aborter som utförs före graviditetsvecka nio enligt statistik
            från Socialstyrelsen för år 2009.
          </p>
          <p xml:id="i-ETS9h8X3jXez1wXcPmFD23">
            Enligt abortlagen är det endast den som är behörig att utöva
            läkaryrket som får utföra abort eller avbryta havandeskap. Socialstyrelsen
            har, på regeringens uppdrag, tidigare genomfört en kartläggning
            av verksamheten för tidiga aborter i Sverige. Två av slutsatserna
            i kartläggningen var att abortverksamhet är att betrakta som vård
            som kräver ett snabbt omhändertagande och att ingen abortsökande
            kvinna ofrivilligt ska behöva vänta på det första läkarbesöket.
            Målsättningen för all abortverksamhet måste därför vara att ingen
            kvinna ofrivilligt ska behöva vänta från tidsbeställning till
            det första besöket vid vårdenhet som utför abort. Eftersom aborter
            är att betrakta som brådskande bör ett omhändertagande ske snarast
            möjligt. Syftet med utredningen har varit att se över barnmorskors
            deltagande vid medicinska aborter och att tydliggöra i vilken
            utsträckning barnmorskor kan delta i abortprocessen.
          </p>
          <head type="h1" xml:id="i-p2gF11j7zA7JBC6efYnqP">
            Abortlagen
          </head>
          <p xml:id="i-GB1S3mZ1f9moahHK8mVPWJ">
            Den svenska abortlagstiftningen har sin grund i ett beslut från
            1965 och betänkandet Rätten till abort 1965 års abortkommitté
            (SOU 1971:58) och direktivet till det arbetet är således 45 år
            gammalt och självfallet baserat på den kunskap som var tillgänglig
            vid den tiden.
          </p>
          <p xml:id="i-F94sfjFJdiZmNgco6imWrV">
            När abortlagen trädde i kraft år 1975 var legal (inducerad) abort
            synonymt med kirurgisk abort. I 5 § andra stycket abortlagen står
            att endast den som är behörig att utöva läkaryrket får utföra
            abort eller avbryta havandeskap enligt 6 §. Sedan lagen trädde
            i kraft har såväl teknik, exempelvis med vaginala ultraljudsundersökningar,
            som läkemedel utvecklats. Teknikutvecklingen har inneburit att
            diagnoser kan ställas med större säkerhet. Nya läkemedel har bidragit
            till att en ny abortmetod har tillkommit, den medicinska. Med
            ny teknik och nya läkemedel utförs numera aborter i allt större
            utsträckning med den medicinska metoden.
          </p>
          <p xml:id="i-6rNMeAQwyJ7ZwFrnLs8NJc">
            Abortlagen är en av de få, möjligen den enda lagstiftning som
            uttryckligen kopplar en verksamhetsfråga så starkt till en yrkesgrupp:
            Endast den som är behörig att utöva läkaryrket får utföra abort
            eller avbryta havandeskap.Detta uttryckssätt i lagen gör därmed
            ingen skillnad på vilken läkare det är som har rätten, vilket
            medför att det kan vara allt från en nyutexaminerad legitimerad
            läkare till en med specialistkompetens i obstetrik och gynekologi
            inklusive alla däremellan. Lagen är också med detta kopplad till
            ett tillstånd och som inte följt med när forskning och utveckling
            gått framåt och abortmetoder förändrats.
          </p>
          <head type="h1" xml:id="i-2FVWs41T6UETFt7BSdzrQy">
            Förskjutning av arbetsuppgifter
          </head>
          <p xml:id="i-C1NzvHvGAKeoGsw9BYGdEg">
            I avhandlingen Gynekologer och barnmorskor inom svensk abortvård,
            1 framkommer att barnmorskor och sjuksköterskor arbetar allt mer
            och gynekologerna allt mindre i abortprocessen vid utförandet
            av medicinska aborter. Praxis i abortverksamheten har ändrats
            över tid sedan den medicinska abortmetoden har tillkommit som
            alternativ till den kirurgiska metoden.
          </p>
          <p xml:id="i-RkYkQXjtDvbCGk8X5QZv5n">
            En förskjutning av arbetsuppgifter i abortverksamheten har skett.
            Många arbetsuppgifter som tidigare utfördes av gynekologer utförs
            nu av barnmorskor. Gynekologer och barnmorskor kan efter utbildning
            och erfarenhet utföra t.ex. vaginala ultraljud.
          </p>
          <head type="h1" xml:id="i-Rw2eamLoF2vz4H6okDx1Vi">
            Barnmorskans möjlighet att ansvara för de medicinska aborterna
            har varit på agendan tidigare
          </head>
          <p xml:id="i-7pmQ14rihEHb2huJFZwwqH">
            Socialstyrelsen genomförde en utredning i frågan som publicerades
            i januari 2008. Utredningens syfte var att se över barnmorskors
            deltagande vid medicinska aborter.
          </p>
          <p xml:id="i-S4FC7B1waSv7DemptPVvch">
            I slutsatsen i den utredningen konstateras att barnmorskor som
            arbetar i abortverksamheten medverkar i en stor del av abortprocessen
            från tidsbokning, rådgivning, administration av läkemedel och
            smärtlindring fram till den avslutande efterkontrollen.
          </p>
          <p xml:id="i-SfkciEpmekJc841Q6DYPTc">
            Enligt abortlagen ansvarar läkaren för aborter, såväl medicinska
            som kirurgiska. Socialstyrelsen skriver också att läkare behövs
            i abortverksamheten för att kunna ta hand om komplicerade fall
            men även för att kvinnan ska ha möjlighet att träffa en läkare
            om hon så önskar. Det tillhör också ett ledningsansvar att säkerställa
            att abortverksamheten drivs på ett flexibelt, ändamålsenligt sätt
            med optimal tillgänglighet och hög patientsäkerhet.
          </p>
          <p xml:id="i-VsMdthXGcx3iNnSdMVZasy">
            Det finns, mot bakgrund av gällande lagar och föreskrifter, en
            stor flexibilitet för verksamhetschefer att organisera abortverksamheten
            med bibehållen eller ökad tillgänglighet och med hänsyn tagen
            till patientsäkerheten. All personal har, enligt 2 kap. 5 § LYHS,
            ett ansvar för de uppgifter som de utför.
          </p>
          <p xml:id="i-MC1ry5364dhtgX62iBUNoK">
            Utredningen konstaterar även att barnmorskor bör kunna få en
            större roll under abortprocessen än idag, vid okomplicerade graviditeter.
            Det poängterades att när en barnmorska kan följa kvinnan från
            gynekologisk undersökning (med bl.a. vaginalt ultraljud) till
            abortens genomförande och efterkontroll är det en fördel för såväl
            patient som yrkesutövaren. Det kan kännas tryggare för kvinnan
            att träffa en och samma person under hela abortprocessens förlopp.
            Det konstaterades också att läkare behövs inom abortverksamheten
            för att säkerställa patientsäkerheten och för att kunna ta hand
            om komplicerade fall men även för att kvinnan har rätt att träffa
            en läkare om hon så önskar. Och till sist konstaterades att ansvaret
            för att utföra aborter, såväl medicinska som kirurgiska, bör förbli
            en läkaruppgift. Ordination enligt generella direktiv gör att
            barnmorskor kan ges möjlighet att arbeta med hela abortprocessen
            vid okomplicerade graviditeter 2 .
          </p>
          <head type="h1" xml:id="i-RVVS26ZD7SiWVBAPRuxh9U">
            Medicinsk abort
          </head>
          <p xml:id="i-BhR5pFv7LcS1eWByBy3vzN">
            Utvecklingen går ständigt framåt och sedan nuvarande abortlagstiftning
            skrevs har det alltså tillkommit en metod att utföra abort med
            hjälp av läkemedel, så kallad medicinsk abort, vilken används
            fram till och med graviditetsvecka nio.
          </p>
          <p xml:id="i-AKcfg7vJSG3LX2uiELdM9C">
            Med medicinsk abort menas att graviditeten avbryts med läkemedelsbehandling.
            Medicinsk abort kan utföras, vanligtvis, fram till och med graviditetsvecka
            nio och genomförs i två steg. Det första steget inleds med en
            engångsdos av ett antiprogesteron, en substans som bereder livmodern
            för sammandragningar. Det andra steget startar 36 till 48 timmar
            efter den inledande behandlingen och innebär intag av ett prostaglandinpreparat,
            ett preparat som stimulerar till ett effektivt värkarbete. Hela
            processen kan liknas vid ett spontant missfall. En medicinsk abort
            ska avslutas med en efterkontroll för att fastställa att aborten
            är helt genomförd. Den medicinska aborten påbörjas, definitionsmässigt,
            då kvinnan sväljer det första läkemedlet, antiprogesteron, på
            kliniken.
          </p>
          <p xml:id="i-C6XK45GGjUYQJkWH8uPUxK">
            I vissa fall kan kvinnan själv utföra steg två i den medicinska
            aborten, dvs. den avslutande läkemedelsbehandlingen med prostaglandin,
            i hemmet. En av förutsättningarna för att steg två i behandlingen
            kan göras i hemmet är att en barnmorska finns tillgänglig per
            telefon dygnet runt.
          </p>
          <p xml:id="i-TLzX1s5opcFMYosdKaZqDt">
            När kvinnan svalt det första läkemedlet inleds den farmakologiska
            aborten, som gör att graviditeten avbryts. Den inledande behandlingen
            ges alltid på vårdenheten även om den avslutande delen kommer
            att göras i hemmet. Det första läkemedlet intas således på vårdenheten,
            och om aborten ska avslutas i hemmet får kvinnan med sig, utöver
            prostaglandin, även smärtstillande tabletter.
          </p>
          <p xml:id="i-Dms9tMRUuHC5ZLJQjWFgEW">
            Antalet aborter i Sverige har sedan abortlagen infördes mitten
            på 1970-talet pendlat mellan 30 000 och 38 000 per år. Det innebär
            att cirka var fjärde graviditet avslutas med en inducerad abort.
          </p>
          <p xml:id="i-UmXZDbKw8Tb6gXEabGVb2S">
            Det behöver inte utesluta att kvinnor och män inte gör etiska
            reflektioner eller upplever smärtsamma känslor. Så länge abort
            betraktas som en nödlösning och inte som ett fenomen som avspeglar
            den reproduktiva kontrollen inför ett planerat föräldraskap upprätthålls
            bilden av abort som något tabubelagt. Att osynliggöra kvinnors
            komplexa överväganden och upplevelser i samband med abort bidrar
            till att myter om abort lever vidare. Tendensen att osynliggöra
            resursstarka grupper kan ha att göra med att abort­rätten kan
            upplevas svårare att försvara om den inte förknippas med psykosocial
            nöd.
          </p>
          <p xml:id="i-Nbsk2uxbDV3brgV3w8cY6f">
            Motiven för abort, förutom kvinnor som saknar partner och inte
            vill bli ensamstående föräldrar, visar att kvinnor först vill
            skaffa sig en utbildning och etablera sig på arbetsmarknaden innan
            de är beredda att gå in i ett föräldraskap. Deras val är i linje
            med konstruktionen i föräldraförsäkringen där ersättningsnivån
            är baserad på tidigare inkomstnivå och som därmed skickar signaler
            om att arbete bör föregå ett föräldraskap.
          </p>
          <head type="h1" xml:id="i-YYAv8S6doSx2vGZPZYeUKz">
            Abortförebyggande arbete
          </head>
          <p xml:id="i-5mhA3UH54eiCSYVht1QX2s">
            Målet med det abortförebyggande arbetet är en kombination av
            insatser som rör både abort och STI-prevention, med tyngdpunkten
            lagd på det abortförebyggande arbetet. Det abortförebyggande arbetet
            bör i första hand syfta till att reducera antalet oönskade graviditeter
            och inte i huvudsak aborter. Att barn skall vara önskade, välkomna,
            är en förutsättning för ett gott mänskligt liv.
          </p>
          <p xml:id="i-MpuqKyPhEztamT2Tn2X9HC">
            Det förebyggande arbetet konkurrerar idag med andra sjukvårdsbehov.
            Det som under åren skett är bland annat att den tidigare relativt
            generösa subventioneringen av hormonella preventivmedel har reducerats.
            Speciellt för ungdomar har det visat sig på flera håll att där
            subventionering återinförts har också aborttalen sjunkit.
          </p>
          <p xml:id="i-6jrbreqNUP53J9WY9WRYw6">
            Det abortförebyggande arbetet kräver god tillgång till ungdomsmottagningar,
            med tydliga uppdrag och bra finansieringsstöd, bra sexualundervisning
            i skolan, barnmorskemottagningar nära befolkningen samt tillgång
            till billiga preventivmedel. Det är viktigt att tidigt i livet
            diskutera attityder och värderingar. Diskussioner om hur vi umgås
            med varandra och vilka värderingar som styr vårt handlande bör
            pågå ständigt och inte begränsas till riktade insatser under kort
            tid.
          </p>
          <p xml:id="i-Dr5nwhkohj1primT7N4XDD">
            Det finns ett stort behov av en strukturerad sex- och samlevnadsundervisning
            och detta bör vara ett stående ämne på skolschemat med ständigt
            återkommande lektioner. Det bör också vara personer med goda kunskaper
            i sex- och samlevnadsfrågor som involveras i denna undervisning.
            Barnmorskan med sin helhetssyn och fördjupade kunskap på området
            sexuell och reproduktiv hälsa är en kompetens som behöver komma
            ända in i klassrummet. Det är ett kunskapsområde som saknas bland
            övriga yrkesgrupper i skolan. På många håll finns tillgång till
            ungdomsmottagningar och idealet vore att dessa involverades i
            större utsträckning i skolarbetet, bland annat vid föräldraträffar
            för att föra samtalen med föräldrarna och även skolungdomarna.
          </p>
          <head type="h2" xml:id="i-6iiGX4B8My2u3SpC2quiiD">
            Preventivmedelsrådgivning
          </head>
          <p xml:id="i-TU3ojvtZ2epX6jaG93Vr9n">
            Funktionen att förmedla rådgivning samt förskriva och administrera
            preventivmedel är ett uppdrag den legitimerade barnmorskan haft
            sedan mer än 40 år tillbaka i tiden. Cirka 8590 procent av all
            förskrivning och administrering av preventivmedel sköts av barn­morskor.
            När verksamheten startade fick barnmorskan utbildning för verksamheten
            och förskrivningen skedde inledningsvis på personlig delegation.
            Sedan tidigt 1970-tal är denna verksamhet inkluderad i utbildningen
            till barnmorska och rätten att förskriva och administrera preventivmedel
            är idag kopplad till barnmorskan som person. Rådgivning, förskrivning
            och administrering inklusive uppföljning och kontroll upptar en
            betydande del av barnmorskans verksamhet på ungdomsmottagning
            och barnmorskemottagning.
          </p>
          <p xml:id="i-LXPn2wRbAnHFh4VU7QRKti">
            Barnmorskan är den naturliga kontakten för ungdomar och kvinnor
            i situationen att välja preventivmedel och därför också ofta den
            första kontakten när kvinnan överväger abort.
          </p>
          <head type="h1" xml:id="i-6Um9K1gbLmUvSduiZfBn5c">
            Barnmorskans kunskap
          </head>
          <p xml:id="i-5B1Fy27m5Xfpyn229gEfH8">
            Barnmorskan är idag en akademiskt välutbildad person med ett
            självständigt yrkesansvar med fördjupning inom verksamhetsområdet
            sexuell och reproduktiv hälsa. Barnmorskan är legitimerad sjuksköterska
            och legitimerad barnmorska och ofta med flera års yrkesverksamhet
            som sjuksköterska mellan de båda utbildningarna.
          </p>
          <p xml:id="i-699TNFhdKGxWiZSkEQtUDk">
            Barnmorskan verkar genom sitt arbete för jämställdhet mellan
            kvinnor och män samt för solidaritet och respekt för individen
            och arbetet har stor betydelse för folkhälsan i Sverige.
          </p>
          <p xml:id="i-UJ2hsAtMQimYAbG4WH6Giy">
            Barnmorskans arbete ska oavsett verksamhetsområde och vårdform
            präglas av ett etiskt förhållningssätt och bygga på vetenskap
            och beprövad erfarenhet. Ett avgörande kompetensområde för barnmorskan
            kommer att vara förmågan att söka och använda evidensbaserad kunskap.
            Arbetet ska utföras i enlighet med gällande lagar, förordningar,
            föreskrifter och andra riktlinjer.
          </p>
          <p xml:id="i-7HLHqYRrLjPxVVdfyEs161">
            Den snabba kunskapsutvecklingen inom hälso- och sjukvården ställer
            krav på kunskaper inom informations- och kommunikationsteknologi
            och ökade krav på både förbättrad kvalitet och kostnadseffektivitet.
            Vården skall så långt som möjligt utformas och genomföras i samråd
            med patienten. Patienten skall visas omtanke och respekt. I barnmorskans
            yrkesutövning ingår förebyggande såväl som sjukvårdande åtgärder,
            vilka avgränsas av gällande författningar.
          </p>
          <p xml:id="i-DoxV3Qfx8C1MGwpwVgV77a">
            Socialstyrelsen har också utfärdat Kompetensbeskrivning för legitimerad
            sjuksköterska och Kompetensbeskrivning för legitimerad barnmorska.
            För barnmorskan gäller dessa båda dokument eftersom Sverige valt
            att barnmorskan också skall ha legitimation som sjuksköterska
            före inträde till barnmorskeutbildningen.
          </p>
          <p xml:id="i-AyxTcJXqmVDL4DSSp2eTAV">
            Barnmorskan med sin utbildning och kompetens på området bör kunna
            vara den som ansvarar för de tidiga medicinska aborterna. Barnmorskan
            är vanligtvis den som fastställer graviditeten och har den nödvändiga
            kunskapen om bland annat hormoner och deras inverkan på kroppen.
            Barnmorskan har även rätt att förskriva hormonella preventivmedel
            i födelsekontrollerande syfte. Den komplettering som skulle krävas
            för att barnmorskor i verksamheten ska kunna ansvara för de medicinska
            aborterna är utbildning i ultraljudsdiagnostik för dem som saknar
            denna utbildning. Det finns redan en stor grupp barnmorskor som
            har en bra utbildning på området och det är de barnmorskor som
            sköter rutinscreening vid graviditet.
          </p>
          <p xml:id="i-EnwDVgh2k7T3z8442Ru6tT">
            SBU-rapport 2006 Nr 182, Metoder för tidig fosterdiagnostik inkluderar
            en studie av utbildningsnivån bland dem som är verksamma inom
            rutinmässig ultraljudsdiagnostik bland läkare och barnmorskor.
            Där framgår att barnmorskor som minimum har rekommenderad baskurs
            för verksamheten. Flertalet har även steg 2- och steg 3-kurserna.
            För läkargruppen anges att det är ett antal som saknar utbildning
            medan övriga har baskurs eller steg 2-kurs. Ett fåtal av de läkare
            som genomgått kursen har examinerats av Svensk Förening för Obstetrik
            och Gynekologi (SFOG). 3
          </p>
          <p xml:id="i-LMWDibCXdRShJmwRB9Tmc3">
            Vad krävs då i anslutning till den medicinska aborten? Det handlar
            om sedvanligt inhämtande av kvinnans sjukdomshistoria och kontroll
            att graviditeten är lokaliserad till livmodern samt att fastställa
            att graviditetslängden faller inom ramen för angiven längd för
            en medicinsk abort. Är det något som inte faller inom ramen för
            vad som anses vara normalt förlopp konsulterar barnmorskan den
            kompetens som krävs för att sedan i samverkan fortsätta den vård
            som föreskrivs i det enskilda fallet.
          </p>
          <p xml:id="i-7QJMg4uGXBJ17vRzUnxz58">
            En väsentlig fördel skulle vara att om barnmorskan hade möjlighet
            att handlägga de medicinska aborterna skulle verksamheten kunna
            bli mer lättillgänglig samt att kvinnor inte skulle behöva vänta
            onödigt länge på grund av brist på tider för läkarbesök.
          </p>
          <p xml:id="i-3z5mECUATHyfM3jFD8XpGG">
            Barnmorskan finns nära ungdomar och kvinnor och bör självständigt
            kunna handlägga medicinska aborter. Detta skapar tillgänglighet
            och tillförlitlighet samt medför ett effektivt resursutnyttjande
            av offentliga medel. Kvinnor som valt att göra abort redan när
            de kommer till vården har fattat sitt beslut och all väntan därefter
            bidrar ytterligare till den psykologiska stress som många ger
            uttryck för.
          </p>
          <p xml:id="i-Xuov76Gi21qVACDgnFRDd4">
            När metoder förändras kan också andra yrkesgrupper ta vid och
            utföra uppgifter som kan förbättra tillgänglighet och tillförlitlighet
            i all vård och omsorg.
          </p>
          <p xml:id="i-2MNUqFvXK6TTuCvUKkEbsm">
            I abortlagen anges att läkare ansvarar för abort, vilket skulle
            kunna vara allt från en nyutexaminerad legitimerad läkare till
            en erfaren obstetriker. Därmed är det enkelt att påstå att en
            legitimerad barnmorska har avsevärt djupare kunskap och bättre
            kunskap att ansvara för de medicinska aborterna än vad en nyutexaminerad
            läkare har.
          </p>
          <p xml:id="i-3u9mSMGnDAcSwYyFUAKkhg">
            I Socialstyrelsens utredning från 2008 argumenteras för att läkaren
            ska fortsätta att vara ansvarig för de medicinska aborterna med
            motiveringen bland annat för att
          </p>
          <list style="ul">
            <item xml:id="i-Mt3uykkoMBfTKgAfvbGR1X">
              kunna ta hand om komplicerade fall samt
            </item>
            <item xml:id="i-JzCZfHjwshT2mMS4m7dmbv">
              för att kvinnan ska ha möjlighet att träffa en läkare om hon
              så önskar.
            </item>
          </list>
          <p xml:id="i-HPCULf6jEy1cMkYpWHQvSC">
            Motivet är konstruerat då barnmorskans yrkesansvar handlar om
            normaltillstånden i all den verksamhet hon bedriver. Det är helt
            naturligt för barnmorskan vid avvikelse från det normala att konsultera
            den kompetens som är relevant för varje situation. Då är det kanske
            viktigare att abortverksamheten är bemannad med någon form av
            beteendekompetens då kvinnan har laglig rätt till samtal både
            före och efter en abort.
          </p>
          <p xml:id="i-BQwPgDPY1zSSmkVqpwXm4E">
            Självklart ska kvinnor som så önskar kunna träffa en läkare men
            om en kvinna som vill ha medicinsk abort och redan har en väletablerad
            kontakt med sin barnmorska så ska väl det också kunna räcka om
            inga medicinska skäl finns.
          </p>
          <p xml:id="i-VrCU52UgegqnWwaMWL2qye">
            Enligt Socialstyrelsens bedömning ovan visas inga egentliga skäl
            som hindrar att barnmorskan handlägger aborten enligt sitt yrkeskunnande.
            Det sker också rent praktiskt på många kliniker, men juridiskt
            är det fortfarande inte okej om man ser till lagstiftningen.
          </p>
          <p xml:id="i-SZbVZNaVCNPVGZtFEzRDPn">
            Lagstiftningen borde utgå från det moderna synsättet att både
            läkaren och barnmorskan har yrkeskompetens och utifrån yrkeskompetens
            får ta ansvar för sin yrkesutövning.
          </p>
        </div>
        <div type="motSignatures">
          <list>
            <item xml:id="i-BMBVA47pokv8iiCpsqH6bQ">
              Gunvor G Ericson (MP)
            </item>
            <item xml:id="i-RNjQt4mjXM4yMuCFCRnXzt">
              Agneta Luttropp (MP)
            </item>
          </list>
        </div>
      </div>
    </body>
  </text>
</TEI>
