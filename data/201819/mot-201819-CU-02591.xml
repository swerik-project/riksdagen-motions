<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201819-CU-02591">
  <teiHeader>
    <fileDesc>
      <titleStmt>
        <title>Liberal familjerätt</title>
        <author corresp="i-Y5fgQ33MMnP4uyafJ9fz8i">av Robert Hannah m.fl. (L)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2018/19:2591 av Robert Hannah m.fl. (L)</title>
          <idno type="rdwebb">H6022591</idno>
          <rs type="number">2591</rs>
          <orgName type="comitteeAbbreviation">CU</orgName>
          <ref type="dokument_url_text">http://data.riksdagen.se/dokument/H6022591/text</ref>
          <ref type="dokument_url_html">http://data.riksdagen.se/dokument/H6022591</ref>
          <ref type="dokumentstatus_url_xml">http://data.riksdagen.se/dokumentstatus/H6022591</ref>
          <ref type="docx">http://data.riksdagen.se/fil/F25C7C52-FD7E-40F0-989B-9A44F218CA8E</ref>
          <ref type="pdf">http://data.riksdagen.se/fil/CEB7DB48-8BF5-4B57-9783-027D5B62628E</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-Y5fgQ33MMnP4uyafJ9fz8i</idno>
            <name>Robert Hannah</name>
            <state type="partyAffiliation" ref="Q110857">
              <desc>L</desc>
            </state>
          </person>
          <person gender="man">
            <idno>i-U6F8gqiuV2DEZN1aMhyDnJ</idno>
            <name>Christer Nylander</name>
            <state type="partyAffiliation" ref="Q110857">
              <desc>L</desc>
            </state>
          </person>
          <person gender="woman">
            <idno>i-S7wLw9aynA5vbRCsqxxL3N</idno>
            <name>Tina Acketoft</name>
            <state type="partyAffiliation" ref="Q110857">
              <desc>L</desc>
            </state>
          </person>
          <person gender="woman">
            <idno>i-QQYotqFjTJA7EiQZc1Wmzs</idno>
            <name>Emma Carlsson Löfdahl</name>
            <state type="partyAffiliation" ref="Q110857">
              <desc>-</desc>
            </state>
          </person>
          <person gender="woman">
            <idno>i-HzxR5drvvumXGW3Fi7DiXX</idno>
            <name>Lina Nordquist</name>
            <state type="partyAffiliation" ref="Q110857">
              <desc>L</desc>
            </state>
          </person>
          <person gender="man">
            <idno>i-VBA6eUH2CpmPZFgqzCpt9N</idno>
            <name>Mats Persson</name>
            <state type="partyAffiliation" ref="Q110857">
              <desc>L</desc>
            </state>
          </person>
          <person gender="man">
            <idno>i-BUYvEhrSc9gnHcd6iS4eDJ</idno>
            <name>Allan Widman</name>
            <state type="partyAffiliation" ref="Q110857">
              <desc>L</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-Eco8Qy4MYL5qV4bChn6EqW" type="signed"/>
        <correspContext corresp="i-Eco8Qy4MYL5qV4bChn6EqW">
          <note type="signatory" corresp="i-Y5fgQ33MMnP4uyafJ9fz8i"/>
          <note type="signatory" corresp="i-U6F8gqiuV2DEZN1aMhyDnJ"/>
          <note type="signatory" corresp="i-S7wLw9aynA5vbRCsqxxL3N"/>
          <note type="signatory" corresp="i-QQYotqFjTJA7EiQZc1Wmzs"/>
          <note type="signatory" corresp="i-HzxR5drvvumXGW3Fi7DiXX"/>
          <note type="signatory" corresp="i-VBA6eUH2CpmPZFgqzCpt9N"/>
          <note type="signatory" corresp="i-BUYvEhrSc9gnHcd6iS4eDJ"/>
        </correspContext>
        <correspAction xml:id="i-663p4ip5yAfHBXrZD9SMZs" type="submitted">
          <date when="2018-11-30"/>
          <time when="11:28:23"/>
        </correspAction>
        <correspAction xml:id="i-Tzejo8Gsj7FHqSXDPL8HtN" type="reviewed">
          <date when="2018-11-30"/>
          <time when="13:36:14"/>
        </correspAction>
        <correspAction xml:id="i-Gd7Mfte2uxGRQuMLaTvyqn" type="referred">
          <date when="2018-12-05"/>
        </correspAction>
        <correspAction xml:id="i-Bcv9DnyMwT5abzUQJsto21" type="assigned">
          <date when="2019-06-19"/>
          <time when="15:08:55"/>
        </correspAction>
        <correspContext corresp="i-Bcv9DnyMwT5abzUQJsto21">
          <ref type="assignedTo">Civilutskottet</ref>
        </correspContext>
        <correspAction xml:id="i-6oTvz3EMS831jH7bCykArm" type="behandlas_i"/>
        <correspContext corresp="i-6oTvz3EMS831jH7bCykArm">
          <ref type="uppgift">2018/19:CU7</ref>
          <ref type="ref_dok_id">H601CU7</ref>
          <ref type="ref_dok_typ">bet</ref>
          <ref type="ref_dok_rm">2018/19</ref>
          <ref type="ref_dok_bet">CU7</ref>
          <ref type="ref_dok_titel">Familjerätt</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-GADbaeYbRgeNdwtrMhnV7s" type="behandlas_i"/>
        <correspContext corresp="i-GADbaeYbRgeNdwtrMhnV7s">
          <ref type="uppgift">2018/19:SoU9</ref>
          <ref type="ref_dok_id">H601SoU9</ref>
          <ref type="ref_dok_typ">bet</ref>
          <ref type="ref_dok_rm">2018/19</ref>
          <ref type="ref_dok_bet">SoU9</ref>
          <ref type="ref_dok_titel">Socialtjänst- och barnfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
        <correspAction xml:id="i-F83WyFQn2T9m9KPUm1hU3X" type="behandlas_i"/>
        <correspContext corresp="i-F83WyFQn2T9m9KPUm1hU3X">
          <ref type="uppgift">2018/19:SoU8</ref>
          <ref type="ref_dok_id">H601SoU8</ref>
          <ref type="ref_dok_typ">bet</ref>
          <ref type="ref_dok_rm">2018/19</ref>
          <ref type="ref_dok_bet">SoU8</ref>
          <ref type="ref_dok_titel">Hälso- och sjukvårdsfrågor</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div xml:id="i-Tp5j62eXGVmSHKw9mQZQxM" type="motHeader">
        <div xml:id="i-TcDgsEx3ohVGuQm7tpxEKC" type="motTitle">
          Motion till riksdagen 2018/19:2591 av Robert Hannah m.fl. (L)
          Liberal familjerätt
        </div>
      </div>
      <div xml:id="i-MMaA4euoe2LmntKx6oCLRg" type="motBody">
        <div xml:id="i-9a7FqySGX5xrAMMxGradPN" type="motProposal" subtype="förslag">
          <head xml:id="i-VNR2snyHHG7eg7xcRCQ4BQ">
            Förslag till riksdagsbeslut
          </head>
          <list xml:id="i-DN2jXjWDN9GTzdaHdeXQob" style="ol">
            <item xml:id="i-15fPyiQKtp3bEUVo1dkYJB">
              Riksdagen ställer sig bakom det som anförs i motionen om lagstiftning
              som möjliggör altruistiskt värdmödraskap i Sverige och tillkännager
              detta för regeringen.
            </item>
            <item xml:id="i-GdJSTLhbBeMhBk9PpyaF82">
              Riksdagen ställer sig bakom det som anförs i motionen om rättsligt
              erkännande av föräldraskapet till barn som tillkommit genom värdmödraskap
              utomlands, och detta tillkännager riksdagen för regeringen.
            </item>
            <item xml:id="i-UNzyU8nDrNziVmD3NSUDMh">
              Riksdagen ställer sig bakom det som anförs i motionen om en ny
              statlig utredning om frågor kring altruistiskt värdmödraskap och
              tillkännager detta för regeringen.
            </item>
            <item xml:id="i-G62wE1QWrpFm8jpYC92KgT">
              Riksdagen ställer sig bakom det som anförs i motionen om rättigheterna
              för barn som fötts utomlands efter värdmödraarrangemang och tillkännager
              detta för regeringen.
            </item>
            <item xml:id="i-8ZAyuNj3Ph8UmuhAguXR3d">
              Riksdagen ställer sig bakom det som anförs i motionen om embryodonation
              och förvaring av befruktade ägg och tillkännager detta för regeringen.
            </item>
            <item xml:id="i-XeuFwWDFempSfUSXL3Vr6M">
              Riksdagen ställer sig bakom det som anförs i motionen om bekräftelse
              av faderskap och tillkännager detta för regeringen.
            </item>
            <item xml:id="i-NNRLGyAacH9YzPbse4GHWo">
              Riksdagen ställer sig bakom det som anförs i motionen om barnets
              rätt att yttra sig över en adoption och tillkännager detta för
              regeringen.
            </item>
            <item xml:id="i-41PEhmiKfiLpbRqZcZsURe">
              Riksdagen ställer sig bakom det som anförs i motionen om vuxenadoption
              och tillkännager detta för regeringen.
            </item>
            <item xml:id="i-EWgx29Ec3iKFLvwSmXPS6Z">
              Riksdagen ställer sig bakom det som anförs i motionen om föräldraskapspresumtion
              vid ändrad könstillhörighet och tillkännager detta för regeringen.
            </item>
            <item xml:id="i-XdJHsPBbAwT9uMj3W6d8uE">
              Riksdagen ställer sig bakom det som anförs i motionen om samkönade
              pars möjligheter att komma i fråga som adoptivföräldrar och tillkännager
              detta för regeringen.
            </item>
            <item xml:id="i-7cmdQESVjQ1gjwj1dsu8oF">
              Riksdagen ställer sig bakom det som anförs i motionen om barns
              umgängesrätt för andra än vårdnadshavare och tillkännager detta
              för regeringen.
            </item>
            <item xml:id="i-67c8uGM3LSFo3brWsmkvC4">
              Riksdagen ställer sig bakom det som anförs i motionen om barns
              skydd mot informella barnäktenskap och tillkännager detta för
              regeringen.
            </item>
            <item xml:id="i-JxE76eT8zH29SGsKZdpS2t">
              Riksdagen ställer sig bakom det som anförs i motionen om föräktenskaplig
              egendom, arv och gåva som enskild egendom och tillkännager detta
              för regeringen.
            </item>
            <item xml:id="i-Wx5xwzmvuHLyrkCNqM1BPL">
              Riksdagen ställer sig bakom det som anförs i motionen om översyn
              av överförmyndar-, godmans- och förvaltarsystemet och tillkännager
              detta för regeringen.
            </item>
            <item xml:id="i-M7Gg17hoGqov3bTiTqq6h2">
              Riksdagen ställer sig bakom det som anförs i motionen om framtidsfullmakter
              och tillkännager detta för regeringen.
            </item>
            <item xml:id="i-Wo2yNuSTut75xbnytcEhh2">
              Riksdagen ställer sig bakom det som anförs i motionen om ett
              frivilligt offentligt testamentsregister och tillkännager detta
              för regeringen.
            </item>
            <item xml:id="i-SbsAZs5hAoS8aXsZ7AQTUG">
              Riksdagen ställer sig bakom det som anförs i motionen om förlust
              av arvsrätt vid vissa brott och tillkännager detta för regeringen.
            </item>
            <item xml:id="i-Vx1RfVJVW7dQfzEDsnxEfb">
              Riksdagen ställer sig bakom det som anförs i motionen om elektronisk
              signatur av familjerättsliga dokument och tillkännager detta för
              regeringen.
            </item>
          </list>
        </div>
        <div xml:id="i-LwJMDyXbLKi4Q7puQqjMzc" type="motContent">
          <head xml:id="i-TJyMEd6mDSSxY6e1YPgxNm" type="h1">
            Motivering
          </head>
          <p xml:id="i-GiH1DqgtvjdnAHvCPf87JB">
            Det är bara du som kan välja din framtid. Så enkelt kan man formulera
            den grundsyn som liberalismen bygger på. Det är därför som det
            för liberaler är självklart att den enskilda människan ska ha
            så stor frihet som möjligt att göra sina egna livsval, så länge
            hen inte kränker någon annans frihet. Eftersom människor är olika
            kommer livsvalen också att bli olika. En liberal familjepolitik
            döljer inte, utan bejakar tvärtom, att familjer är olika.
          </p>
          <p xml:id="i-Zum7zgVJHxKzG5A5KdEcG">
            Genom mångårigt arbete, där liberaler varit pådrivande, har familjerätten
            successivt anpassats och blivit mer jämlik för alla familjer.
            Barnets rättigheter påverkas inte på samma sätt av föräldrarnas
            civilstånd. Den samkönade familjen har erkänts och nya former
            av föräldraskap har fått sin rättsliga reglering. Men ytterligare
            reformer behövs för att förverkliga liberala principer på familjerättens
            område.
          </p>
          <p xml:id="i-B8LiG3w9nur8BHWcELZHx">
            Förutom de förslag som läggs fram här finns också familjerättsliga
            förslag i Liberalernas motioner om bl.a. hbtq-frågor samt arbetet
            mot hedersrelaterat våld och förtryck.
          </p>
          <head xml:id="i-QW9hVYyeZqj3vSASCXjjmQ" type="h2">
            Värdmoderskap
          </head>
          <p xml:id="i-2gVNnqmGadc7VHNvYYvwLc">
            Värdmoderskap, eller surrogatmoderskap som det också kallas,
            kan förenklat beskrivas som att en person är gravid med någon
            annans barn. Den som är gravid tar alltså emot ett befruktat ägg
            genom provrörsbefruktning, och efter födseln tar de tilltänkta
            föräldrarna hand om barnet.
          </p>
          <p xml:id="i-6r4WrpdLs2tmaKWBMY3bWf">
            Värdmoderskap kan vara aktuellt för den som inte har en fungerande
            livmoder eller där livmodern tagits bort (t.ex. vid en canceroperation),
            eller för andra par eller enskilda personer som av olika skäl
            inte kan bära ett barn. Frågan betyder lika mycket för olikkönade
            som för samkönade par.
          </p>
          <p xml:id="i-Nho89tveiuzch9r8UWWj5Z">
            I dag är värdmoderskap tillåtet i tolv av EU:s medlemsländer,
            bland annat Storbritannien, Nederländerna och Belgien. I dessa
            länder har man hittat modeller för att möjliggöra värdmoderskap
            under goda former.
          </p>
          <p xml:id="i-DDE3hvKvRrJ9deGVWQGeXG">
            Värdmoderskap är ingen enkel fråga. I ena vågskålen ligger längtan
            efter barn. I den andra ligger oron för att den som bär barnet
            exploateras eller att barnet far illa.
          </p>
          <p xml:id="i-C5RQZXDucfj8HrR9gMqLoK">
            Statens medicinsk-etiska råd (Smer) tog upp frågan om värdmoderskap
            i sin rapport Assisterad befruktning – etiska aspekter (Smer 2013:1).
            Där var en majoritet i rådet för altruistiskt värdmoderskap och
            samtliga mot kommersiellt sådant. En viktig förutsättning för
            värdmoderskap är att det sker på helt frivillig väg från värdmoderns
            sida. Ju mer pengar som är inblandade, desto större är risken
            för att en person ställer upp som värdmoder för pengarnas skull.
          </p>
          <p xml:id="i-LSRS8o4iQQ9hHR5qcb2gds">
            Utredningen om utökade möjligheter till behandling av ofrivillig
            barnlöshet hade i sina direktiv att ta ställning till om värdmoderskap
            ska tillåtas i Sverige, med utgångs­punkten att detta i sådant
            fall ska vara altruistiskt. I sitt betänkande (SOU 2016:11) redovisade
            utredningen argument såväl för som emot en lagändring, men utredaren
            anförde själv att altruistiskt värdmoderskap inte borde tillåtas.
            Vilka närmare avväg­ningar som ligger bakom denna bedömning framgick
            inte omedelbart.
          </p>
          <p xml:id="i-pueyepy234sgiAgT9qDnn">
            Liberalernas ståndpunkt är att altruistiskt värdmoderskap bör
            tillåtas i Sverige, förutsatt att det finns starka rättsliga garantier
            för både barnets och den födande kvinnans rättigheter. Det ska
            välkomnas om det kan skapas nya former för barn att komma till
            världen under former som är trygga för både barnet och den som
            är gravid med barnet. De forskningsstudier som hittills gjorts
            pekar på att detta är möjligt. I svensk lagstiftning bör det till
            exempel finnas tydliga regler om att utredning av både föräldrarnas
            situation och situationen för den som bär barnet ska göras, och
            att en sådan utredning måste visa att den som bär barnet inte
            tar på sig denna uppgift av ekonomiska skäl. Det är också viktigt
            med rådgivning och stöd under hela processen, och att barnets
            rätt till sina föräldrar och föräldrarnas skyldigheter gentemot
            planerade barn tydliggörs.
          </p>
          <p xml:id="i-PxNxvh1mcVSn1AJNtMfkmq">
            Värdmoderskap kan även bli aktuellt för att möjliggöra föräldraskap
            genom embryodonation, något som numera är möjligt enligt svensk
            lag. Om en kvinna saknar fungerande livmoder och hon och hennes
            manliga partner kan producera fungerande könsceller kan hon inte
            bli förälder genom embryodonation, eftersom det inte är tillåtet
            att anlita värdmoder i Sverige. Inte heller är det tillåtet att
            ta ett befruktat embryo från en svensk klinik utomlands för att
            anlita en värdmoder i ett land där altruistiska värdmoderarrangemang
            är tillåtna.
          </p>
          <p xml:id="i-9c8a1yRgm8FVHSp9v1sB94">
            Det finns alltså starka skäl att genomföra en ny utredning om
            värdmoderskapsfrågor. Förutom de skäl som redovisas ovan bör också
            erfarenheterna av värdmoderskapsfrågor i länder som Nederländerna,
            Storbritannien och USA sammanställas, något som inte skedde i
            den tidigare utredningen. Likaså framkommer nu rapporter om svenska
            kvinnor som vill ställa upp som altruistiska värdmödrar. Forskningen
            om värdmoder­skapsfrågor och villkoren för de barn som tillkommit
            genom värdmoderskapslösningar ger kontinuerligt ny kunskap som
            behöver tillgängliggöras. Sammantaget anser Liberalerna därför
            att en ny statlig utredning bör analysera frågan om altruistiskt
            värdmoderskap enligt ovanstående principer.
          </p>
          <head xml:id="i-Y1m64v8hiu24vViyWTQKEs" type="h2">
            Rättigheterna för barn som fötts utomlands efter värdmoderarrangemang
          </head>
          <p xml:id="i-CCTCnEyVbJu5yyvRGWnKFS">
            Oavsett om Sverige inför en möjlighet till altruistiskt värdmoderskap
            eller ej, så måste vi förhålla oss till det faktum att ett växande
            antal barn till svenska familjer föds utomlands genom värdmoderskap
            i länder där detta är tillåtet. Svensk familjerätt är inte anpassad
            till detta. Dessa barns rätt till sina föräldrar behöver erkännas.
          </p>
          <p xml:id="i-9PjeAvBjFwzucBPMK3ZzAx">
            Utredningen om utökade möjligheter till behandling av ofrivillig
            barnlöshet gick åt motsatt håll och föreslog i sitt betänkande
            en ny regel om vägransgrund vid fastställande av föräldraskap.
            Detta skulle ytterligare ha försvårat det rättsliga erkännandet
            av föräldraskap till barn som tillkommit utomlands genom värdmoderskap.
            Detta förslag vann dock inte politiskt stöd, utan genom en lagändring
            tidigare i år har socialnämnder och domstolar tvärtom fått något
            utökade möjligheter att fastställa faderskap enligt svensk lag.
          </p>
          <p xml:id="i-C4cc61HRuJz5geRR7aAqpG">
            Denna förändring har dock inte löst det grundläggande problemet
            att barn som tillkommit genom värdmoderskap utomlands och som
            i utlandet fått rättsligt erkännande av två föräldrar ändå kan
            förlora det rättsliga bandet till den ena föräldern vid prövning
            enligt svensk lag. I dessa lägen behövs antingen en adoptionsutredning
            i Sverige för den ena föräldern eller ansökan om gemensam vårdnad
            till svensk domstol. Liberalerna anser att det behövs en ny huvudprincip
            för dessa situationer, där utgångspunkten bör vara att barnets
            rättsliga band till sina två föräldrar ska erkännas också enligt
            svensk rätt förutsatt att den familjerättsliga lagstiftningen
            i det andra landet bygger på samma grundläggande rättsprinciper
            som den svenska.
          </p>
          <p xml:id="i-NzfjfmaPWTV5sjwUzHhJwQ">
            Det bör därför göras en bred utredning av det familjerättsliga
            regelverket för att säkerställa att de juridiska banden mellan
            barn som fötts utomlands efter värdmoderarrangemang och deras
            föräldrar erkänns. Detta får även konsekvenser för föräldrarnas
            rätt till föräldrapenning, föräldraledighet m.m. Eftersom denna
            fråga är aktuell oavsett hur den svenska lagstiftningen ser på
            altruistiskt värdmoderskap bör den utredas i särskild ordning.
          </p>
          <head xml:id="i-GqAM8vfJhoK8su5zgsBkrs" type="h2">
            Embryodonation
          </head>
          <p xml:id="i-WqTSaDp5ed6wARG1t5smRT">
            Liberalerna välkomnar att embryodonation nu har blivit tillåtet
            i Sverige och att regelverket kring hanteringen av befruktade
            ägg har moderniserats. De bestämmelser som nu har införts har
            dock brister, bland annat att ett befruktat ägg som blivit över
            efter ett pars eller en ensamstående kvinnas befruktning utanför
            kroppen endast ska få användas om paret eller kvinnan är förälder
            till minst ett barn. Liberalerna anser att det bör räcka med att
            det finns ett krav på skriftligt samtycke från donatorerna. Samtycket
            ska kunna återkallas fram till dess att det befruktade ägget har
            införts.
          </p>
          <p xml:id="i-6HrvM6xsiWLmQRGvtcQRBx">
            Den tid som ett befruktat ägg kan frysförvaras har nyligen förlängts
            från fem år till tio år, vilket är positivt. Liberalerna anser
            i likhet med Socialstyrelsen att det inte ska krävas synnerliga
            skäl för att myndigheten ska tillåta att spara det längre än tio
            år, utan det ska vara tillräckligt med att det föreligger särskilda
            skäl.
          </p>
          <head xml:id="i-SrNAdgTbXi9rp2Q1dr5a5N" type="h2">
            Bekräftelse av faderskap
          </head>
          <p xml:id="i-A2FLnZEC6E4D3PTw2rPLpi">
            Reglerna för bekräftelse av faderskap för ogifta är tungrodda
            och ålderdomliga. Om modern inte är gift fastställs faderskapet
            enligt 1 kap. 3 § föräldrabalken genom bekräftelse eller dom.
            Bekräftelse av faderskap sker skriftligen och ska bevittnas av
            två personer. Den ska även godkännas av socialnämnden och av modern.
            Socialnämnden är skyldig att utreda vem som är far till ett barn
            när faderskapet inte följer direkt av faderskapspresumtionen och
            får lämna sitt godkännande endast om det kan antas att mannen
            är far till barnet.
          </p>
          <p xml:id="i-YYNscNWLcDTE2Fm7U7UR4B">
            Bekräftelse av faderskap kan ske även före barnets födelse, men
            enligt Socialstyrelsens föreskrifter och allmänna råd angående
            socialnämndens utredning och fastställande av faderskap (SOSFS
            2011:2 [S]) bör socialnämnden inte godkänna bekräftelsen förrän
            barnet är fött. Detta gör att barnet i alla händelser bara kommer
            att ha en rättslig förälder den allra första tiden i livet.
          </p>
          <p xml:id="i-D9p6X1MVzoy2ktCuR1Mkdq">
            Efter ett tillkännagivande i riksdagen (bet. 2014/15:CU6) tillsatte
            regeringen den 16 mars 2017 en utredning med uppdraget att se
            över delar av föräldrabalkens regler om fastställande av faderskap
            och föräldraskap. Utredaren fick också i uppdrag att göra en översyn
            av de författningar som handlar om rättsgenetisk undersökning
            vid utredning av faderskap.
          </p>
          <p xml:id="i-CowNo8y8UywbbWvcvDc28V">
            Utredningen föreslår i sitt betänkande (SOU 2018:68) flera förenklingar.
            Bland annat föreslås att kravet på bevittning tas bort när faderskapsbekräftelsen
            gäller ett barn under 18 år, och det ska finnas en möjlighet att
            ge den skriftliga bekräftelsen, liksom moderns godkännande, elektroniskt
            genom användande av e‑legitimation. Om en elektronisk bekräftelse
            ges under graviditeten eller inom femton dagar från barnets födelse
            bortfaller socialnämndens utredningsskyldighet, och bekräftelsen
            anses vara en tillräcklig rättshandling för att registrera faderskapet.
          </p>
          <p xml:id="i-9FF17Wtcyw65ewcY142Nar">
            Liberalerna välkomnar utredningens förslag och förväntar sig
            att den tillträdande regeringen nu fullföljer beredningen så att
            lagändringar kan träda i kraft så snart som möjligt. Möjligheten
            till ytterligare förenklingar med bevarad rättssäkerhet bör då
            övervägas.
          </p>
          <head xml:id="i-ThtUvcYBSzZL6e47cmQgAg" type="h2">
            Adoptioner
          </head>
          <p xml:id="i-9JxfnywpFS3d2hvyrJKv34">
            Den 1 september 2018 reformerades lagstiftningen om adoptioner.
            I stort innebär förändringarna en välkommen modernisering och
            en anpassning till det faktum att familjer ser olika ut. Reformen
            innebär också att flera förslag från Liberalerna har förverkligats,
            t.ex. att sambor ska kunna adoptera gemensamt.
          </p>
          <p xml:id="i-E3WttcXgmJdbwysL7NZKig">
            Det finns dock även brister i reformen. Den viktigaste bristen
            är att barnets rätt att yttra sig över en adoption inte säkerställs
            tillräckligt väl.
          </p>
          <p xml:id="i-AnnEDwwbQPVCvAQfcHX3Pd">
            I barnkonventionen uttrycks principen om barnets rätt till delaktighet.
            Det barn som är i stånd att bilda egna åsikter har enligt artikel
            12 i konventionen rätt att fritt uttrycka dessa i alla frågor
            som rör barnet, varvid åsikterna ska tillmätas betydelse i förhållande
            till barnets ålder och mognad. För detta ändamål ska barnet beredas
            möjlighet att höras, antingen direkt eller genom företrädare,
            i alla domstolsförfaranden och administrativa förfaranden som
            rör barnet.
          </p>
          <p xml:id="i-4gQ2eMttiEGEZxWFSvRs1a">
            Genom 2018 års reform infördes en lagreglering av barnets rätt
            att få information och rätten att ges möjlighet att framföra sina
            åsikter i frågor som rör adoptionen. Därmed förtydligas och skärps
            barns rätt att komma till tals i adoptionsutredningen, men väl
            i domstol är det bara den sökande och barnets föräldrar som ska
            ges tillfälle att yttra sig. Detta är otillfredsställande. För
            att svensk lag ska garantera barnets rätt att komma till tals
            genom hela adoptionsprocessen måste även barnet ges rätt att,
            om det så önskar, yttra sig inför den domstol som har att fatta
            beslut om adoptionen.
          </p>
          <p xml:id="i-PbmbXmCxgMJZx6r3coRppK">
            Mot detta kan invändas att det lär vara mycket sällan som en
            sådan bestämmelse kommer till användning. Det är inget hållbart
            argument. Det barn som har en stark önskan att själv framföra
            sin åsikt inför domstolen i en så livsavgörande fråga som en adoption
            måste ges rätt att göra det.
          </p>
          <p xml:id="i-91Lov2NzrKPjqjbpf2H5Kp">
            Otvivelaktigt är det en påfrestande situation för en person under
            18 år att framträda inför domstol, men det är i så fall något
            som talar för ett regelverk som gör att barnet kan göra detta
            under trygga förhållanden, inte ett skäl för att hindra barnet
            från att alls göra det. När exempelvis personer under 18 år hörs
            som vittnen under rättegång finns väl upparbetade riktlinjer för
            hur detta kan genomföras. Det är i sammanhanget inte oväsentligt
            att den som har fyllt 15 år själv avgör om han eller hon ska vittna.
          </p>
          <p xml:id="i-Ax69RCf9ogpYQ475eMTYwU">
            I samband med 2018 års reform har det också införts särskilda
            regleringar kring vuxenadoption, vilket är positivt. Dock finns
            det anledning att göra fortsatta överväganden kring regelverket
            för den som själv i vuxen ålder ansöker om att bli adopterad av
            någon annan. En vanlig situation vid vuxenadoption är att en person
            som vuxit upp som familjehemsplacerad senare i livet vill bli
            adopterad av sina familjehemsföräldrar. Det blir ett sätt att
            få juridisk bekräftelse på det som man betraktar som sin verkliga
            familj.
          </p>
          <p xml:id="i-GSdzqXM8LGRLAYuE1vTujs">
            Om en tidigare familjehemsförälder längre fram i livet går in
            i en ny relation blir det dock bara tillåtet med vuxenadoption
            om båda personerna adopterar. Det kan dock framstå som främmande
            för den som ansöker om vuxenadoption, eftersom hen inte har vuxit
            upp med familjehemsförälderns nya partner. De känslomässiga banden
            existerar inte på samma sätt. Vi anser att regeln om att personer
            i parrelationer bara får adoptera gemensamt inte nödvändigtvis
            är lika motiverad när det gäller vuxenadoption. Det bör övervägas
            om det i särskilda fall ska vara möjligt för en vuxen att ansöka
            om att bli adopterad av enbart den ena personen i en parrelation,
            förutsatt att personens partner ger sitt medgivande.
          </p>
          <p xml:id="i-Df6fNmggiqs3LxGzxEJx94">
            Under 2018 har framkommit ytterst oroande uppgifter om att chilenska
            barn på 1970-talet skulle ha blivit olagligt bortförda från sina
            föräldrar för att adopteras utomlands, bland annat till Sverige.
            Chilenska myndigheter arbetar nu med att få klarhet i vad som
            har hänt. Det är av största vikt att svenska myndigheter på alla
            sätt är behjälpliga med att få fram de uppgifter som de chilenska
            myndigheterna efterfrågar. Samverkan mellan chilenska och svenska
            myndigheter för att klarlägga fakta ska eftersträvas. Det är också
            önskvärt att det finns en dialog mellan den svenska och den chilenska
            staten i frågan om vilka eventuella åtgärder som kan bli aktuella.
            Stor hänsyn behöver tas till de individer som är direkt eller
            indirekt berörda. På grund av att utredningen ännu pågår avstår
            vi här från att lägga ett formellt yrkande, men vi avser att fortsätta
            följa frågan noggrant och kommer om så är motiverat att återkomma
            med konkreta förslag på åtgärder.
          </p>
          <head xml:id="i-MxC4J1Jog4YqdFt1Y3mjXR" type="h2">
            Modernisering av familjerätten för regnbågsfamiljer
          </head>
          <p xml:id="i-AijLigtsqCN8xmZByNk9eF">
            Även om stora framsteg har gjorts i arbetet för ett samhälle
            där alla människor oavsett sexuell läggning eller könsidentitet
            har samma rättigheter och möjligheter, så återstår det att göra
            viktiga förändringar av lagstiftningen. Det gäller även på familjerättens
            område. Bland annat är reglerna för fastställande eller erkännande
            av föräldraskap inte fullt ut anpassade till situationer där två
            personer av samma kön blir föräldrar, i Sverige eller utomlands.
            Liberalerna anser att lagstiftningen behöver moderniseras i denna
            del, vilket beskrivs närmare i vår partimotion om hbtq-frågor.
          </p>
          <p xml:id="i-LGy6v4SU97n9iGzDkqELpg">
            Nyligen har lagstiftningen ändrats vad gäller föräldraskapspresumtion
            vid ändrad könstillhörighet. Vi står bakom principen att det juridiska
            könet bör återspeglas i det rättsliga föräldraskapet och har därför
            ställt oss bakom lagändringen. En konsekvens av lagförslaget blir
            emellertid att faderskap eller moderskap för den som inte fött
            barnet ska fastställas genom bekräftelse eller dom när det gäller
            ett gift föräldrapar där någon eller båda ändrat könsidentitet.
            Någon faderskapspresumtion eller motsvarande moderskapspresumtion
            gäller alltså inte i dessa fall. Detta är till nackdel för de
            berörda jämfört med den ordning som gällt tidigare. Vi anser att
            det är angeläget att det tas fram lagförslag som innebär att det
            införs en könsneutral föräldraskapspresumtion för bl.a. en gift
            partner till den som föder ett barn vid ändrad könstillhörighet.
          </p>
          <p xml:id="i-5tbUPm6s26rQ3ApetT1KHn">
            Samkönade par har sedan 2003 haft möjlighet att bli adoptivföräldrar
            i Sverige, men hittills har det bara i något enstaka fall inträffat
            att ett barn förmedlats genom internationell adoption till ett
            samkönat par. I så gott som samtliga ursprungsländer är berörda
            myndigheter avvisande till möjligheten för samkönade par att adoptera.
            Vad gäller inhemska har det, bortsett från närståendeadoptioner,
            endast förekommit i ett fåtal fall att barn har adopterats av
            samkönade par. Vi anser att det behövs insatser för att förbättra
            samkönade pars möjligheter att komma i fråga som adoptivföräldrar.
            Detta ska ske inom ramen för de grundläggande principer som adoptionslagstiftningen
            bygger på.
          </p>
          <head xml:id="i-YV41WxKNrUEHK8NeWGk1i7" type="h2">
            Barns umgängesrätt för andra än vårdnadshavare
          </head>
          <p xml:id="i-6MQ1f2GgVU9Kg5eFNtvEUf">
            År 2006 ändrades föräldrabalken så att socialnämnden kan föra
            talan om umgängesrätt även för andra än vårdnadshavare om detta
            bedöms vara önskvärt ur barnets synpunkt. Det var en viktig markering
            av att ett barn inte bara behöver sina vårdnadshavare, utan det
            kan också finnas andra vuxna som är särskilt viktiga för barnet
            att ha kontakt med. Det kan handla om styvföräldrar/bonusföräldrar,
            far- eller morföräldrar eller andra.
          </p>
          <p xml:id="i-FTfLTmt9YLfpfiVPP5wzo7">
            Det är viktigt att umgängesfrågorna hela tiden hanteras ur barnets
            perspektiv. Lagstiftningen ska trygga barnets rätt till kontakt
            med de vuxna som är viktiga för barnet, inte vuxnas rätt att kräva
            umgänge med ett barn.
          </p>
          <p xml:id="i-7dSnq4gDsydAGuyuvpLAnn">
            Den aktuella bestämmelsen i föräldrabalken förefaller ha använts
            ytterst sparsamt av socialnämnderna. Om lagstiftarens intentioner
            med lagstiftningen inte fått genomslag i praktiken är det allvarligt
            och något som går ut över de barn som inte får rätt till umgänge
            med vuxna som betyder mycket för dem.
          </p>
          <p xml:id="i-6qtrFH18E1SGoKR8ZdYQJA">
            Vårdnadslagstiftningen har varit föremål för en översyn inom
            ramen för 2014 års vårdnadsutredning (SOU 2017:6). Vad gäller
            barns umgänge med andra än vårdnads­havarna noterar vi dock att
            utredningen behandlade dessa frågor mycket kursivt. Det är beklagligt,
            och behovet kvarstår därför av en fördjupad översyn av hur dagens
            regler fungerar i denna del.
          </p>
          <p xml:id="i-UGpbvGXfC5JPRk1SrCNcFJ">
            Liberalerna anser att det är viktigt att de barn som behöver
            umgängesrätt också får den fastställd. Vår ståndpunkt är att föräldrabalken
            om så krävs måste förtydligas för att säkerställa barns umgängesrätt
            med andra vuxna än sina vårdnadshavare.
          </p>
          <head xml:id="i-V9GngZyTqqYNPDzztGApbh" type="h2">
            Barns skydd mot informella barnäktenskap
          </head>
          <p xml:id="i-WNEUBNpsiENDSWh2GfwEjj">
            Efter långvarigt arbete, där Liberalerna varit pådrivande, har
            riksdagen i november 2018 fattat beslut om att helt stänga möjligheten
            att erkänna utomlands ingångna barnäktenskap. Därmed har Sverige
            äntligen infört ett totalt förbud mot att svenska myndigheter
            i något sammanhang erkänner barn under 18 år som gifta. Detta
            är en viktig seger för barns rättigheter.
          </p>
          <p xml:id="i-Syq9nk2NvFXSHqnraECKm8">
            Icke desto mindre finns det behov av att fortsätta se över barns
            skydd mot att hamna i situationer där omgivningen behandlar dem
            som bortgifta med vuxna. Även om det inte längre kommer att finnas
            möjlighet att få ett sådant äktenskap juridiskt erkänt är det
            ett faktum att många av de barn och unga som lever under ett tryck
            från omgivningens hedersnormer kommer att försättas i ett läge
            där de i praktiken kommer att leva i ett äktenskapsliknande förhållande.
            Svenska myndigheter får aldrig agera på ett sätt som legitimerar
            detta. Till exempel är det oacceptabelt att det hösten 2015 och
            framåt förekom att barn av svenska myndigheter placerades hos
            den vuxna man de blivit bortgifta med. Det vilar ett stort ansvar
            på socialtjänsten, överförmyndare och domstolar att säkerställa
            att barn som förmåtts till formella eller informella barnäktenskap
            inte familjehemsplaceras hos vare sig den vuxna partnern eller
            andra släktingar till den vuxna partnern. Inte heller ska den
            vuxna partnern eller dennes släktingar i något sammanhang kunna
            vara särskilt förordnad vårdnadshavare eller god man för barnet.
            I de fall barnet har fött barn i barnäktenskapet är det viktigt
            att båda barnen får tillgång till stöd utifrån båda barnens individuella
            behov.
          </p>
          <head xml:id="i-5nGx3pKo7H6WaQabA3FB4y" type="h2">
            Polygama äktenskap som ingåtts utomlands
          </head>
          <p xml:id="i-BL98M1n6MBibp5PHkVfkoz">
            Enligt svensk lag är det inte tillåtet att ingå äktenskap med
            mer än en person i taget. Ändå är så många som cirka 300 personer
            registrerade i folkbokföringen som gifta med mer än en person.
            I vissa fall beror det på brister i folkbokföringen, t.ex. när
            en person flyttat till Sverige och varit gift tidigare men inte
            kan visa dokument som styrker att äktenskapet är upplöst eller
            att den tidigare maken är avliden, men i många fall handlar det
            om att en man har gift sig utomlands med flera kvinnor.
          </p>
          <p xml:id="i-TSdMg3BWjPhJwX1BGzyrc2">
            I ett antal länder är det tillåtet för en man att ta sig flera
            hustrur. Detta har sitt ursprung i starkt patriarkaliska traditioner
            där mannens överordning tas för självklar. Att en kvinna skulle
            kunna gifta sig med flera män är i dessa länder uteslutet. Den
            polygami som förekommer i dag handlar om manlig polygyni, det
            vill säga att en man har rätt att gifta sig med flera kvinnor.
            Kvinnlig polyandri – alltså att en kvinna gifter sig med flera
            män – är inte tillåtet i något land i världen, och inte heller
            samkönad polygami.
          </p>
          <p xml:id="i-VScq5r6WoeFcsSeBxVEJfe">
            Att en man har flera hustrur beskrivs ofta som månggifte, men
            strängt taget är det ordet missvisande eftersom det inte handlar
            om en grupp personer som är gifta med varandra. Den reellt existerande
            polygami eller rättare sagt polygyni som förekommer i patriarkalt
            styrda länder går ut på att mannen har flera hustrur, men hustrurna
            har däremot inga inbördes äktenskapsband.
          </p>
          <p xml:id="i-M7JgsEU1stxtErcPrDoEd1">
            Maktrelationen i det reellt existerande polygama äktenskapet
            är djupt ojämlik vad gäller juridiska aspekter såsom inbördes
            arvsrätt och försörjningsansvar. Exempelvis vid arv – givet att
            inbördes arvsrätt gäller – uppstår den asymmetriska situationen
            att mannens kvarlåtenskap ska fördelas jämlikt eller ojämlikt
            mellan flera hustrur, medan mannen själv ärver hela kvarlåtenskapen
            efter var och en av sina hustrur.
          </p>
          <p xml:id="i-CwZe3ndhmw3hbsdRhTnb7i">
            I lagen om vissa internationella rättsförhållanden rörande äktenskap
            och förmynder­skap finns bestämmelser om under vilka förutsättningar
            ett äktenskap som ingåtts utomlands ska erkännas som giltigt i
            Sverige. I den lagen finns också den generellt gällande begränsningen
            vid tillämpning av utländsk lag, svensk ordre public. Det innebär
            att en bestämmelse i främmande lag eller ett beslut som meddelats
            av en myndighet i ett främmande land inte får tillämpas om det
            skulle vara uppenbart oförenligt med grunderna för den svenska
            rättsordningen.
          </p>
          <p xml:id="i-EiEBgTEC6dno1hm4ZPRLu7">
            Ända sedan giftermålsbalken infördes 1921 under liberalen Nils
            Edéns ministär har det varit en grundpelare för svensk äktenskapslagstiftning
            att makarna är inbördes likställda och har samma inbördes rättigheter
            och skyldigheter. Detta är också centralt för jämställdheten.
            Polygama äktenskap som ingåtts utomlands enligt patriarkala rättsordningar
            är oförenliga med denna princip. Liberalernas syn är därför att
            ett utomlands ingånget polygamt äktenskap inte ska erkännas som
            ett giltigt äktenskap enligt svensk lag.
          </p>
          <p xml:id="i-N9FhHDpwvV6Q2ek2M8otn6">
            Svensk lagstiftning skiljer sig från vad som gäller i flertalet
            europeiska länder på det sätt att ett äktenskap ingånget i strid
            mot förbudet mot tvegifte ändå får rättsverkningar som ett giltigt
            äktenskap. Tills något av äktenskapen har blivit upplöst består
            alltså två eller fler äktenskap. Sverige hade tidigare ett system
            med återgång av äktenskap, dvs. annullering, som tagits bort.
            Ett sådant system borde återinföras.
          </p>
          <p xml:id="i-BbrCaAanR8Vdy9ViWB3xRu">
            Den franska lagstiftningen på området, som bygger på denna modell,
            bör särskilt studeras. Den franska modellen innebär att månggiften
            aldrig formellt erkänns och inte får direkta formella rättsverkningar.
            Behovet av rättsligt skydd för den person som utomlands ingått
            ett enligt svensk lag ogiltigt äktenskap hanteras i Frankrike
            utan att äktenskapet som sådant erkänns.
          </p>
          <p xml:id="i-BBo61LSqpMD8Vxg82LYwfy">
            Med bifall bl.a. till ett tidigare motionsyrkande från Liberalerna
            gjorde riksdagen våren 2018 ett tillkännagivande om att ge en
            utredning i uppdrag att se över lagstiftningen i syfte att säkerställa
            att utländska polygama äktenskap inte erkänns i Sverige. Den 19
            juli 2018 gavs en särskild utredare i uppdrag att undersöka ärendet
            och ta fram lagförslag (dir. 2018:68). Uppdraget ska redovisas
            senast den 20 januari 2020.
          </p>
          <p xml:id="i-G2xRdpTGeAcrQfNsr7QK2T">
            Med anledning av att riksdagen så nyligen gjort sitt tillkännagivande
            och utredningen nyligen påbörjat sitt arbete gör Liberalerna i
            år inte något formellt yrkande i denna del. Vi förväntar oss dock
            att den tillträdande regeringen snarast fullföljer arbetet för
            att åstadkomma en stark och ändamålsenlig reglering mot utländska
            månggiften.
          </p>
          <head xml:id="i-EzxRRCV41aHStzda84paro" type="h2">
            Gör föräktenskaplig egendom, arv och gåva till enskild egendom
          </head>
          <p xml:id="i-BwdmjcSu8K2qYjjy54ibwe">
            I princip gäller att vardera maken äger sin egendom och att all
            egendom vid en bodelning på grund av äktenskapsskillnad ska delas
            lika. Undantag härifrån är endast sådan egendom som genom äktenskapsförord
            eller genom föreskrifter i testamente eller gåvobrev gjorts till
            enskild egendom. I Norge gäller att sådan egendom som makarna
            innehade vid äktenskapets ingående samt egendom som erhållits
            genom arv eller gåvor ska undantas vid bodelning på grund av äktenskapsskillnad,
            såvida inte makarna träffat annan överenskommelse genom äktenskapsförord.
          </p>
          <p xml:id="i-KE45Za3jJr1jeRCbvMs14Z">
            Nästan hälften av alla äktenskap slutar med skilsmässa. En följd
            av detta är att antalet omgiften ökar. Då har makarna ofta mera
            egendom vid äktenskapets ingående än vad som var fallet vid ingåendet
            av det första äktenskapet.
          </p>
          <p xml:id="i-N1rKfnPMVgvWBQboJSAvfe">
            Frågan om maken har erhållit något arv före skilsmässan beror
            på omständigheter som ingen råder över, och att vid bodelning
            vidhålla en strikt hälftendelning kan därför i många fall få helt
            stötande resultat. Lagen bör därför ses över så att föräktenskaplig
            egendom och vad som erhållits i arv och gåva ska vara enskild
            egendom såvida inte makarna genom äktenskapsförord avtalat annat.
          </p>
          <head xml:id="i-JgronK1Ae6YzTRgw2zgPVV" type="h2">
            Heltäckande översyn av överförmyndar-, godmans- och förvaltarsystemet
          </head>
          <p xml:id="i-DNGfa1xTZjHP1Set4wuz9Z">
            Liberalerna anser att tiden är mogen för en total översyn av
            systemet med kommunala överförmyndare och gode män och förvaltare.
            Under en följd av år har det med jämna mellanrum uppdagats brister
            i tillsynen av hur gode män och förvaltare sköter sina uppdrag.
            Det kan även ifrågasättas om strukturen för granskning av gode
            män och förvaltare innan de förordnas, och för att upphäva deras
            förordnanden om de i efterhand visar sig olämpliga för sitt uppdrag,
            fungerar tillräckligt väl.
          </p>
          <p xml:id="i-4xCi4k55YecyfwWT5TUfhb">
            På senare år har det gjorts skärpningar, bland annat av reglerna
            kring den tillsyn över överförmyndarna som länsstyrelserna har
            att utföra. Det har också införts en bestämmelse om att överförmyndaren
            ska erbjuda gode män och förvaltare utbildning.
          </p>
          <p xml:id="i-7zKpZ45A3jU2e6hsgfEhh2">
            Personer som inte kan sköta sina angelägenheter har rätt till
            ett väl fungerande och rättssäkert system. De reformer som gjorts
            har inte varit tillräckliga. Det regeringsuppdrag som sommaren
            2016 gavs till sju länsstyrelser om att förbättra tillsynen och
            stödet till gode män och överförmyndare är i och för sig positivt,
            men det handlar dock enbart om en avgränsad del av systemet.
          </p>
          <p xml:id="i-7LuYxNPXakdffja7iUEkLh">
            I dag är det alltför stora skillnader mellan olika kommuner i
            handläggningen av godmans- och förvaltarärenden. Det handlar om
            rutiner och ambitioner vid lämplighetsprövning och uppföljning,
            men också om vilka kriterier som används vid bedömningen. Exempelvis
            har det i Göteborgs kommun införts en lokal bestämmelse om att
            ingen som fyllt 70 år kan få ett nytt uppdrag som god man. Detta
            är ett uttryck för godtycklig ålderism, och blir också något som
            högst konkret drabbar många som i och för sig skulle vara lämpliga
            som gode män för exempelvis en nära familjemedlem.
          </p>
          <p xml:id="i-T4x4ZBKJWN7xfB6MXiHbqP">
            Behovet av en översyn har blivit än mer uppenbart i och med den
            stora tillströmningen av ensamkommande barn och ungdomar. Ensamkommande
            får skyndsamt en god man utsedd, medan det först långt senare
            i asylprocessen utses en särskilt förordnad vårdnadshavare. Detta
            leder till att många ensamkommande under lång tid saknar någon
            vuxen som tar på sig en föräldraroll i föräldrarnas frånvaro.
            Rollen som god man är avgränsad till att bevaka barnets intressen
            i främst juridiska och ekonomiska frågor. Frågan är om det inte
            borde finnas en särskild form av utökat godmanskap eller interimistiskt
            vårdnadshavarskap för barn och ungdomar i denna situation.
          </p>
          <p xml:id="i-UJYYmpCEhx7jfGPh66cKdn">
            Liberalerna anser sammanfattningsvis att en heltäckande utredning
            om systemet med kommunala överförmyndare och huvudsakligen ideellt
            arbetande gode män och förvaltare bör genomföras. En sådan utredning
            bör ha mandat såväl att pröva tänkbara åtgärder för att öka rättssäkerheten
            och enhetligheten i dagens system som att överväga för- och nackdelar
            med ett annat system. Några tänkbara alternativ som bör prövas
            är till exempel att överförmyndarfunktionen flyttas till länsstyrelserna
            och skärpta regler om att gode män och förvaltare ska genomgå
            utbildning.
          </p>
          <p xml:id="i-QfwdXGgJSH48jHxYrZvqH">
            I samband med behandlingen av motionsyrkanden från Liberalerna
            och andra partier tillkännagav riksdagen våren 2017 att regeringen
            snarast bör ta initiativ till en uppföljning av hur lagstiftningen
            på området fungerar, och i det sammanhanget även överväga andra
            förbättringar av systemet med gode män och förvaltare. Förslag
            som bör övervägas är bl.a. utbildningen för gode män och förvaltare,
            ett offentligt ställföreträdar­register, ett nationellt blankettsystem
            och ett system för enhetlig redovisning.
          </p>
          <p xml:id="i-Ak8EZ56FULWKFjB85GBbUF">
            Liberalerna anser att en sådan översyn brådskar och att den utredning
            som studerar frågan bör ha ett brett mandat. Någon utredning har
            ännu inte tillsatts, trots riksdagens tillkännagivande. Av detta
            skäl upprepar därför Liberalerna formellt ett yrkande i frågan,
            och vi förväntar oss att den tillträdande regeringen snart vidtar
            nödvändiga åtgärder.
          </p>
          <head xml:id="i-KEvq8WGWTYFN7ATCaiMTKm" type="h2">
            Framtidsfullmakter
          </head>
          <p xml:id="i-H3qPPPJYDVTJRAquR8gCAW">
            Den 1 juli 2017 infördes lagstiftning om framtidsfullmakter,
            något som Liberalerna länge verkat för. En framtidsfullmakt innebär
            att en enskild individ kan välja en person att företräda honom
            eller henne, om han eller hon senare i livet blir beslutsoförmögen.
          </p>
          <p xml:id="i-mAg1DBS9wxdXM8jBFMuUA">
            Även om ny lagstiftning är på plats finns det dock många olösta
            frågor. En sak som särskilt bör uppmärksammas är att den nya lagen
            inte ger möjlighet till framtidsfull­makter för åtgärder inom
            hälso- och sjukvård eller tandvård. Detta ställer till problem
            inte minst när en patient är i livets slutskede. Redan i utredningen
            Förmyndare och ställföreträdare för vuxna (SOU 2004:112) föreslogs
            att Sverige skulle införa s.k. livsslutsdirektiv, som i likhet
            med framtidsfullmakter ger möjlighet för den enskilde att på förhand
            uttrycka sin vilja om vad som ska hända i vissa situationer. Detta
            finns i Danmark och skulle ge ökat självbestämmande från patientens
            sida gällande åtgärder i livets slutskede, t.ex. i vilka lägen
            patienten uttryckt en tidigare önskan om att få avstå från eller
            avbryta livsuppehållande behandling.
          </p>
          <p xml:id="i-Es1TK7CDNVErfbobyuYoU7">
            Utredningen om beslutsoförmögna personers ställning i vård, omsorg
            och forskning redovisade i sitt betänkande (SOU 2015:80) ett färdigt
            lagförslag som möjliggör för en framtidsfullmäktig att företräda
            den enskilde gentemot hälso- och sjukvården när denne inte längre
            har förmåga att själv ta ställning. En sådan bestämmelse skulle
            öka den enskildes självbestämmande inom hälso- och sjukvård och
            forskning.
          </p>
          <p xml:id="i-5TCx7QSCrfneHpUPNJiaSe">
            Liberalerna anser att regeringen bör ta initiativ till förtydligande
            riktlinjer gällande gränsdragningen mellan omsorg och hälso- och
            sjukvård vad gäller framtidsfullmakter. Vidare behöver regeringen
            återkomma med lagförslag om hur framtidsfullmakter ska kunna användas
            även gällande hälso- och sjukvård samt tandvård, med beaktande
            av dessa frågors särskilda karaktär (såsom förhållandet till de
            grundläggande fri- och rättigheterna i regeringsformen, bl.a.
            vad gäller skyddet mot påtvingat kroppsligt ingrepp).
          </p>
          <p xml:id="i-QvHSuEKR9US1NPoRoaB2xg">
            Framtidsfullmakter ska enligt vår mening kunna registreras digitalt
            i ett nationellt register. Liberalerna anser att även framtidsfullmakter
            som upprättas på papper ska kunna lämnas in till detta register.
            När det i nästa steg införs möjlighet till framtidsfull­makter
            som omfattar åtgärder inom hälso- och sjukvård samt tandvård anser
            vi, av hänsyn till den enskildes rättssäkerhet, att sådana fullmakter
            måste ges in till det nationella registret för att vara giltiga.
            Av motsvarande rättssäkerhetsskäl ska framtidsfullmakter inte
            kunna äga giltighet för åtgärder inom hälso- och sjukvård eller
            tandvård utan föregående myndighetsbeslut om att framtidsfullmakten
            trätt i kraft. Den danska lagstiftningen på området kan tjäna
            till förebild för en framtida reglering.
          </p>
          <head xml:id="i-AWwaBhmRH963Pv5GcJY9g3" type="h2">
            Frivilligt testamentsregister
          </head>
          <p xml:id="i-K51kjpxLro9uNdroaWHZzA">
            Enligt svensk lag ska ett testamente, för att vara giltigt, vara
            skriftligt samt bevittnat av två personer som inte är jäviga.
            Det är alltid det senast upprättade testamentet som är giltigt.
            Däremot behöver testamenten inte registreras hos någon offentlig
            myndighet.
          </p>
          <p xml:id="i-GFDfkrbEi4pP5uuRNrf29s">
            Kammarkollegiet har påtalat att ett antal testamenten inte återfinns,
            och det förekommer situationer där ett testamente inte går att
            spåra därför att testatorn före sin bortgång inte berättat var
            det deponerats. Detta leder till rättsförluster för de tilltänkta
            arvtagarna, men också för testatorn vars sista vilja därigenom
            inte följs.
          </p>
          <p xml:id="i-DBk2NMuqJpZZLKpd4vQFZt">
            Liberalerna anser att det behöver inrättas ett frivilligt offentligt
            testamentsregister. Det skulle säkerställa att testamenten kan
            återfinnas och läggas till grund för bouppteckning, boutredning
            och arvskifte. Ett frivilligt offentligt testamentsregister har
            motsvarigheter i andra länder och skulle sannolikt för många människor
            innebära en ökad trygghet. Det är viktigt att registret är frivilligt,
            eftersom en regel om obligatorisk registrering annars skulle leda
            till att många testamenten skulle bli ogiltiga i onödan.
          </p>
          <p xml:id="i-JiPkwGGHB2hQLW7Xm2HRj">
            Riksdagen har flera gånger, senast i bet. 2017/18:CU8, uttalat
            att det finns goda skäl att införa en möjlighet att registrera
            testamenten. Även den dåvarande justitieministern meddelade 13
            april 2016 i ett svar på en skriftlig fråga att han avsåg att
            ta initiativ till att frågan om testamentsregister på nytt övervägs
            inom Justitiedepartementet. Några konkreta åtgärder har dock inte
            redovisats. Liberalerna upprepar därför sitt förslag om att ett
            frivilligt testamentsregister måste utredas.
          </p>
          <head xml:id="i-AtHx5BpxHxvAToADDkUi4Z" type="h2">
            Skärpta regler om förlust av arvsrätt
          </head>
          <p xml:id="i-PnKnEQjpbqsRSnxK4kaU6E">
            I ärvdabalken finns en särskild regel om att den som uppsåtligt
            dödar en person förlorar sin rätt till arv efter personen. Även
            den som är medgärningsman, anstiftare eller medhjälpare förlorar
            rätten.
          </p>
          <p xml:id="i-R8EC7pD24mXC1gJESDQujW">
            Däremot gäller denna regel inte vid försök till mord, ej heller
            vid stämpling eller förberedelse. Skälet är att förlust av arvsrätt
            endast inträffar i det fall brottet verkligen leder till att personen
            mister livet. Det finns dock fler situationer när det är stötande
            för rättsmedvetandet att gärningsmannens arvsrätt förblir intakt,
            till exempel när en person döms för stämpling för långt gångna
            mordplaner eller gärningar där ett mordförsök påbörjas men polis
            eller andra hinner avbryta gärningen innan offret mister livet.
            En översyn av lagstiftningen bör ske på denna punkt.
          </p>
          <head xml:id="i-XkAjZFSVKVbrgbyrMbGFDY" type="h2">
            Elektronisk signatur av familjerättsliga dokument
          </head>
          <p xml:id="i-2xcE856cWshXF5mscQ5t5Q">
            I många familjerättsliga sammanhang är det fortfarande inte möjligt
            att upprätta handlingar, ge in ansökningar eller signera myndighetsdokument
            elektroniskt. Det är helt otillfredsställande att ett föråldrat
            regelverk gör att digitaliseringens möjligheter inte tas tillvara
            fullt ut. Digital registrering är snabbare, billigare och miljövänligare
            och ökar säkerheten i handläggningen.
          </p>
          <p xml:id="i-Vd4cCPzTstReFqF3ZHQWuy">
            Liberalerna anser att det är självklart att ansökan om hindersprövning,
            registrering av äktenskapsförord, ingivande av faderskapsbekräftelse
            eller framtidsfullmakt och alla andra liknande familjerättsliga
            dokument som huvudregel ska göras elektroniskt. Vad gäller de
            dokument som kräver bevittning behövs särskilda lösningar för
            att säkerställa en fullgod elektronisk bevittning, men det torde
            vara fullt möjligt att hitta rättssäkra tekniska lösningar för
            detta. Den registrering av testamenten i ett frivilligt testaments­register
            som förespråkas på annat håll i denna motion ska till exempel
            givetvis kunna ske elektroniskt.
          </p>
          <p xml:id="i-BAwaEuabvZSBnyBvhn8JFW">
            Även i fortsättningen ska det i alla sammanhang vara möjligt
            att upprätta dokument och göra ansökningar på papper. Det är dock
            viktigt att lagstiftaren markerar att digitalt är huvudregeln
            och att myndigheterna bör inrikta sitt arbete på att möjliggöra
            detta. Regeringen bör även göra en genomgripande översyn för att
            säkerställa att det familjerättsliga regelverket är anpassat till
            digitala lösningar.
          </p>
        </div>
        <div xml:id="i-VvHpTMtgq936TJvW35yw4K" type="signatureBlock">
          <list xml:id="i-U1gDX1FcVUraCqW8hJzunP">
            <item xml:id="i-76kruNviNzv428tZmpLbXk" who="i-Y5fgQ33MMnP4uyafJ9fz8i" type="signature">
              Robert Hannah (L)
            </item>
            <item xml:id="i-9zSzkZXuyjSMXizXeux2Nv" who="i-U6F8gqiuV2DEZN1aMhyDnJ" type="signature">
              Christer Nylander (L)
            </item>
            <item xml:id="i-C7Zu1E2boPneKUs5ZpgM66" who="i-S7wLw9aynA5vbRCsqxxL3N" type="signature">
              Tina Acketoft (L)
            </item>
            <item xml:id="i-5R89n1vZNNn3sDjn1riYn8" who="i-QQYotqFjTJA7EiQZc1Wmzs" type="signature">
              Emma Carlsson Löfdahl (L)
            </item>
            <item xml:id="i-QL9fXWTUzDJj6XdHMR7L9U" who="i-HzxR5drvvumXGW3Fi7DiXX" type="signature">
              Lina Nordquist (L)
            </item>
            <item xml:id="i-MAAWQE188PZPdy4qJ7M1eg" who="i-VBA6eUH2CpmPZFgqzCpt9N" type="signature">
              Mats Persson (L)
            </item>
            <item xml:id="i-FTyErJTwUxWpokFZA6xbUy" who="i-BUYvEhrSc9gnHcd6iS4eDJ" type="signature">
              Allan Widman (L)
            </item>
          </list>
        </div>
      </div>
    </body>
  </text>
</TEI>
