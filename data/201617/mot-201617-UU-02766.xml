<?xml version="1.0" encoding="utf-8"?>
<TEI xmlns="http://www.tei-c.org/ns/1.0" xmlns:xi="http://www.w3.org/2001/XInclude" xml:id="mot-201617-UU-02766">
  <teiHeader>
    <fileDesc>
      <titleStmt>
        <title>En stärkt politik för EU:s östliga partnerskap</title>
        <author corresp="i-9Rr7JqtzHpZv84evqPH4D8">av Karin Enström m.fl. (M, C, L, KD)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Motion 2016/17:2766 av Karin Enström m.fl. (M, C, L, KD)</title>
          <idno type="rdwebb">H4022766</idno>
          <rs type="number">2766</rs>
          <orgName type="comitteeAbbreviation">UU</orgName>
          <ref type="dokument_url_text">http://data.riksdagen.se/dokument/H4022766/text</ref>
          <ref type="dokument_url_html">http://data.riksdagen.se/dokument/H4022766</ref>
          <ref type="dokumentstatus_url_xml">http://data.riksdagen.se/dokumentstatus/H4022766</ref>
          <ref type="docx">http://data.riksdagen.se/fil/12B20E73-9BD8-48EE-BD8B-0D9142E3DCB2</ref>
          <ref type="pdf">http://data.riksdagen.se/fil/9DC3C591-8710-4AFD-900C-07F2E2D236B3</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-9Rr7JqtzHpZv84evqPH4D8</idno>
            <name>Karin Enström</name>
            <state type="partyAffiliation" ref="Q110843">
              <desc>M</desc>
            </state>
          </person>
          <person gender="woman">
            <idno>i-H7qdW9GRQn7LaQ2UGGAvYC</idno>
            <name>Kerstin Lundgren</name>
            <state type="partyAffiliation" ref="Q110832">
              <desc>C</desc>
            </state>
          </person>
          <person gender="woman">
            <idno>i-D8B2Xf6UADbqciPHrqFxSc</idno>
            <name>Birgitta Ohlsson</name>
            <state type="partyAffiliation" ref="Q110857">
              <desc>L</desc>
            </state>
          </person>
          <person gender="woman">
            <idno>i-F7At3v6PvJpNCH37qRhr8A</idno>
            <name>Sofia Damm</name>
            <state type="partyAffiliation" ref="Q213654">
              <desc>KD</desc>
            </state>
          </person>
        </listPerson>
      </particDesc>
      <correspDesc>
        <correspAction type="status" subtype="closed"/>
        <correspAction xml:id="i-FdgfEcQTEUebmYknBueZQU" type="signed"/>
        <correspContext corresp="i-FdgfEcQTEUebmYknBueZQU">
          <note type="signatory" corresp="i-9Rr7JqtzHpZv84evqPH4D8"/>
          <note type="signatory" corresp="i-H7qdW9GRQn7LaQ2UGGAvYC"/>
          <note type="signatory" corresp="i-D8B2Xf6UADbqciPHrqFxSc"/>
          <note type="signatory" corresp="i-F7At3v6PvJpNCH37qRhr8A"/>
        </correspContext>
        <correspAction xml:id="i-Dpnc5MbbCA6hDQB6XMwTJH" type="submitted">
          <date when="2016-10-05"/>
          <time when="13:38:16"/>
        </correspAction>
        <correspAction xml:id="i-ALzZFBhQmaYSkS33LK9aBB" type="reviewed">
          <date when="2016-10-05"/>
          <time when="14:59:40"/>
        </correspAction>
        <correspAction xml:id="i-6CZGo9csLnUio7ZFFbxnuK" type="referred">
          <date when="2016-10-14"/>
        </correspAction>
        <correspAction xml:id="i-JHX6yJM6YV3j9UKgPVm13s" type="assigned">
          <date when="2017-06-14"/>
          <time when="16:38:22"/>
        </correspAction>
        <correspContext corresp="i-JHX6yJM6YV3j9UKgPVm13s">
          <ref type="assignedTo">Utrikesutskottet</ref>
        </correspContext>
        <correspAction xml:id="i-BArtfvtoh2cW7WbWckm3Lk" type="behandlas_i"/>
        <correspContext corresp="i-BArtfvtoh2cW7WbWckm3Lk">
          <ref type="uppgift">2016/17:UU10</ref>
          <ref type="ref_dok_id">H401UU10</ref>
          <ref type="ref_dok_typ">bet</ref>
          <ref type="ref_dok_rm">2016/17</ref>
          <ref type="ref_dok_bet">UU10</ref>
          <ref type="ref_dok_titel">Verksamheten i Europeiska unionen under 2016</ref>
          <ref type="ref_dok_subtyp">bet</ref>
          <ref type="ref_dok_dokumentnamn">Betänkande</ref>
        </correspContext>
      </correspDesc>
      <textClass>
        <catRef scheme="#docType" target="#mot"/>
        <catRef scheme="#motionType" target="#kommitte"/>
        <catRef scheme="#motionType" target="#fristående"/>
      </textClass>
    </profileDesc>
  </teiHeader>
  <text>
    <body>
      <div type="motHeader">
        <div type="motTitle">
          Motion till riksdagen 2016/17:2766 av Karin Enström m.fl. (M,
          C, L, KD) En stärkt politik för EU:s östliga partnerskap
        </div>
      </div>
      <div type="motBody">
        <div type="motProposal" subtype="förslag">
          <head xml:id="i-W7MN7SsoDX9scBzxgosYdj">
            Förslag till riksdagsbeslut
          </head>
          <list style="ol">
            <item xml:id="i-8g5xNAyR948BppB2ptju33">
              Riksdagen ställer sig bakom det som anförs i motionen om att
              Sverige ska arbeta för en ambitiös strategi för hur det östliga
              partnerskapet ska utvecklas, ta nya initiativ i syfte att bredda
              och fördjupa samarbetet och vara det mest pådrivande landet i
              EU för partnerskapet, och detta tillkännager riksdagen för regeringen.
            </item>
            <item xml:id="i-8qXXFJYgr7SqVWXRzd1Cim">
              Riksdagen ställer sig bakom det som anförs i motionen om att
              det för de länder som genomför politiska och ekonomiska reformer
              ska finnas ett tydligt EU-medlemskapsperspektiv och tillkännager
              detta för regeringen.
            </item>
            <item xml:id="i-LXKWirtrv2qow6sAWSunJ1">
              Riksdagen ställer sig bakom det som anförs i motionen om att
              Sverige ska ha ett långsiktigt engagemang för fortsatt reformering
              av länderna inom det östliga partnerskapet och tillkännager detta
              för regeringen.
            </item>
            <item xml:id="i-RXPx7F7WgawkrhVt6WvEVs">
              Riksdagen ställer sig bakom det som anförs i motionen om att
              EU ska ge dessa partnerländer starkt stöd i deras ansträngningar
              och reformarbete som detta medför och tillkännager detta för regeringen.
            </item>
            <item xml:id="i-GQwup29yu5bScXQNLemXfB">
              Riksdagen ställer sig bakom det som anförs i motionen om att
              Sverige inom EU bör synliggöra fördelarna med partnerskapet för
              medborgarna i respektive land samt verka för att involvera och
              engagera medborgarna i processen och tillkännager detta för regeringen.
            </item>
            <item xml:id="i-MyhcrigdsxRJgydBNrbNrk">
              Riksdagen ställer sig bakom det som anförs i motionen om att
              Sverige inom EU tydligare måste synliggöra de problem och möjligheter
              som finns med partnerskapet och hitta nya lösningar och en väg
              för att snabbare nå målen med partnerskapet och tillkännager detta
              för regeringen.
            </item>
            <item xml:id="i-EGUGJpHFxrSPf6X94KbTdx">
              Riksdagen ställer sig bakom det som anförs i motionen om att
              Sverige ska verka för möjligheten till differentiering mellan
              partnerskapsländerna där respektive land ska ha möjlighet att
              göra framsteg i sin egen takt och tillkännager detta för regeringen.
            </item>
            <item xml:id="i-SgnYSEq4ja5xwT5dEcENYH">
              Riksdagen ställer sig bakom det som anförs i motionen om att
              det östliga partnerskapet ska grunda sig i ömsesidiga utfästelser
              om rättsstatens principer, goda styrelseformer, respekt för de
              mänskliga rättigheterna, respekt för skyddet av minoriteter samt
              principerna om marknadsekonomi och hållbar tillväxt och tillkännager
              detta för regeringen.
            </item>
            <item xml:id="i-Er1mUy38StxPWa2EXHWZuJ">
              Riksdagen ställer sig bakom det som anförs i motionen om att
              fördjupa samarbetet mellan EU och partnerländerna inom energisäkerhet
              och tillkännager detta för regeringen.
            </item>
            <item xml:id="i-UUQMMnjqDuJCGaWf8ChoS8">
              Riksdagen ställer sig bakom det som anförs i motionen om att
              regeringen inom EU ska arbeta för att partnerskapsländerna utvecklar
              rena, säkra och långsiktigt hållbara energikällor och tillkännager
              detta för regeringen.
            </item>
            <item xml:id="i-CFQRtg3nucD9czJWfy6Nk">
              Riksdagen ställer sig bakom det som anförs i motionen om att
              regeringen inom EU måste ställa högre krav på partnerskapsländerna
              när det gäller korruptionsbekämpning och tillkännager detta för
              regeringen.
            </item>
          </list>
        </div>
        <div type="motContent">
          <head xml:id="i-CUwDuknRmxqktAaRYp9Y1U" type="h1">
            Bakgrund
          </head>
          <p xml:id="i-5A8RxPxVPux4XBccqdN5p4">
            Genom det östliga partnerskapet (Öst-P) förstärks EU:s samarbete
            med de sex grannländerna i Östeuropa och Kaukasus. Dessa länders
            möjligheter att utvecklas till vitala demokratier och marknadsekonomier
            samt själva göra sina utrikespolitiska vägval är centrala för
            ett säkert och stabilt Europa. Öst-P är EU:s politiska ramverk
            för att fördjupa relationerna med sex länder i Östeuropa (Armenien,
            Azerbajdzjan, Georgien, Moldavien, Ukraina och Vitryssland). Politiken
            är utformad som ett partnerskap med dessa länder. Öst-P är en
            del av EU:s grannskapspolitik (ENP), vilken även omfattar länderna
            söder om Medelhavet.
          </p>
          <p xml:id="i-6fN6sNYuSxY3QgNWUsJeuP">
            Öst-P initierades av Polens dåvarande utrikesminister Radoslaw
            Sikorski och Sveriges dåvarande utrikesminister Carl Bildt våren
            2008. Länderna erbjöds att förhandla om partnerskap. Bland annat
            skulle partnerskapet minska handelshinder, underlätta för resor
            och förbättra infrastrukturen för energi. På sikt skulle ett ökat
            samarbete med EU även stärka partnerländernas rättssystem och
            på så sätt minska korruption genom ekonomiskt stöd till institutioner.
            Bakgrunden var ett intresse från partnerländerna att närma sig
            EU, en ambition att stärka incitamenten för reformer och verka
            för ett maximalt EU-närmande för länderna och avsaknaden av en
            regional dimension för de europeiska grannländerna inom ENP.
          </p>
          <p xml:id="i-CfybXKpAtu6ZUkkwUES984">
            Politiken lanserades på toppmötet i Prag i maj 2009 med deltagande
            av samtliga EU:s medlemsstater, EU-institutionerna och partnerländer.
            Dess omfattning, mål och principer har fastslagits på fyra toppmöten
            (Prag 2009, Warszawa 2011, Vilnius 2013 och Riga 2015). Enligt
            toppmötesdeklarationen från första mötet i Prag syftade Öst-P
            till partnerländernas politiska associering och ekonomiska integration
            med EU. Detta skulle ske genom breda associeringsavtal som inkluderade
            fördjupade frihandelsområden, genom fördjupat sektoriellt samarbete
            och mål om viseringsfrihet. Partnerskapet var inspirerat av EU:s
            utvidgningspolitik men det saknades enighet inom EU om att ge
            länderna ett uttalat medlemskapsperspektiv. Pragdeklarationen
            var dock tydlig med att Öst-P:s utveckling inte innebar ett prejudikat
            för ländernas målsättningar gällande detta. I Warszawadeklarationen
            framhölls också partnerskapets särskilda roll för att stödja länder
            som vill ha allt närmare relationer med EU. Genom Öst-P fastslogs
            även att samtliga partnerländer ligger i Europa.
          </p>
          <p xml:id="i-JfoZYqdWuxfw7NhKRSatx1">
            Toppmötet i Riga resulterade i en gemensam toppmötesdeklaration.
            Deklarationen återbekräftade EU:s och partnerländernas åtaganden
            inom partnerskapet och framhöll särskilt områdena stärkande av
            institutioner och god samhällsstyrning, mobilitet och mellanfolkliga
            kontakter, utveckling av handelsrelationer samt sammanlänkning
            för det fortsatta genomförandet av partnerskapet.
          </p>
          <p xml:id="i-PaWTqLdNJ2pV7THSiNE14r">
            EU:s initiativ var inte en överraskning för Ryssland. Kommunikationskanaler
            mellan Bryssel och Moskva etablerades på ett tidigt stadium för
            att undvika missförstånd. I fallet Ukraina hölls ett stort antal
            konsultationsmöten mellan EU-kommissionen och Ryssland från det
            att avtalsförhandlingarna med Kiev lanserades i mars 2007 tills
            utkastet för ett associeringsavtal var färdigt drygt fem år senare.
          </p>
          <p xml:id="i-SeWmTnoKvgpi8Nn2hQjEtU">
            Efter upprepade ekonomiska sanktioner och politiska påtryckningar
            valde Kreml till slut att pressa den tidigare Janukovitj-regimen
            att vägra skriva under avtalet, vilket utlöste de historiska massprotesterna
            på Majdantorget.
          </p>
          <p xml:id="i-AYAnBvfkDPoEECKinvJdZh">
            Den strategiska kärnan i detta partnerskap kan sammanfattas med
            en fras från Johannes Hahn, EU:s kommissionär med ansvar för regionalpolitik,
            ”EU står inför valet att exportera stabilitet till grannländerna,
            eller importera instabilitet från samma region”. Givet det drastiskt
            försämrade säkerhetsläget i Östersjöregionen och en markant upptrappning
            av konflikten i Donbass är politisk och operationell konvergens
            mellan EU och grannländerna i öst viktigare än någonsin.
          </p>
          <p xml:id="i-2RJRfP7TxNJaRa9v6KGfZ6">
            Dessa växande exponeringsytor gentemot Europa sker i utbyte mot
            att länderna undergår djuplodande och stundtals smärtsamma samhällsreformer
            som syftar till att stävja institutionell korruption, öka insynen
            i och oberoendet inom rättsväsendet samt konkreta steg för att
            förbättra mänskliga rättigheter och stimulera makroekonomisk tillväxt.
          </p>
          <p xml:id="i-QvurgnUdCdGbB1UiEMCgNN">
            Det är EU:s mjuka makt när den är som bäst, där man skapar en
            ömsesidigt fördelaktig och långsiktig integrationsprocess mellan
            unionens 28 medlemmar och dess grannar i östra Europa och södra
            Kaukasus. Partnerskapets huvudfokus ligger på varje partnerlands
            bilaterala relation med EU, därutöver har ett multilateralt samarbete
            etablerats som en understödjande funktion. Processen ska generera
            långsiktig stabilitet och förutsägbarhet, trots kortsiktiga uppoffringar
            från båda parter.
          </p>
          <head xml:id="i-BotDX17B9Wzfdgoj6XjVZn" type="h1">
            Utvecklingen av partnerskapet
          </head>
          <p xml:id="i-V2iyCvPrTxRanZ84xUHxLW">
            På det bilaterala området har en del framsteg gjorts, samtidigt
            som utvecklingen när det gäller den demokratiska utvecklingen
            i flera av partnerländerna varit en källa till oro. Framsteg har
            gjorts när det gäller det östliga partnerskapets mål om fördjupad
            politisk associering och ekonomisk integration med EU, genomförandet
            av associeringsavtalen, inklusive fördjupade frihandelsområden.
            Syftet med avtalen är att de berörda länderna stegvis ska stärka
            sin politiska associering och ekonomiska integration med EU genom
            att genomföra reformer och åtaganden. En majoritet av EU:s medlemsstater,
            inklusive Sverige, har ratificerat avtalen. Georgien har nått
            de krav som ställts upp för viseringsfrihet och för Ukraina har
            stora framsteg gjorts. Det är här viktigt att EU lever upp till
            sina löften och faktiskt ger viseringsfrihet och inte ställer
            upp nya krav eller fördröjer beslutet. Här måste regeringen agera
            kraftfullt. Den politiska dialogen med Vitryssland har intensifierats
            och sanktionerna har suspenderats, efter att landet släppt kvarvarande
            politiska fångar. Partnerskapets multilaterala samarbete har utvecklats
            ytterligare inom områden som harmonisering av digitala marknader,
            statistik, stöd till små och medelstora företag, energi, jämställdhet
            och säkerhetspolitik.
          </p>
          <p xml:id="i-3GHdg5xT223agsyuFVVMd5">
            Samarbetet med det civila samhället har varit och ska fortsätta
            att vara centralt. När det gäller tullfrågor har stora framsteg
            gjorts i Moldavien, Georgien och Ukraina; de har kunnat fullgöra
            åtagandena och följa avtal. I Ukraina har det dock försvårats
            och försenats av det politiska i landet. Här är det viktigt att
            EU och medlemsstaterna fortsätter stödja och utöka antalet projekt
            för att stödja processen.
          </p>
          <p xml:id="i-SHLjDA4z7HWfMfKv9gCEki">
            Med de länder som ingått nya associeringsavtal arbetar EU för
            att utveckla koncept för godkända ekonomiska aktörer i linje med
            EU:s lagstiftning för att förbättra riskhantering och förenkla
            handelsprocedurerna. Det är viktigt att de uppsatta målen om att
            inledda pilotprojekt ska genomföras under 2016 uppnås. En framtida
            anslutning av de östra grannländerna till det gemensamma transiteringsförfarandet
            är också ett viktigt mål och steg framåt för integrationen. Att
            förbättra de östliga partnerskapsländernas tullkapacitet är väsentligt.
            Cigarrettsmuggling och andra former av olaglig handel fortsätter
            att vara ett stort problem och måste prioriteras av EU. Den nya
            färdplanen som avtalades i början av 2016 måste nu genomföras
            enligt avtal och tidsplan.
          </p>
          <p xml:id="i-X1CanwtvTLWVQSEHZADr2w">
            Utvecklingen i regionen, och särskilt Rysslands agerande, har
            satt sin prägel på genomförandet av politiken och bland annat
            föranlett EU att stärka sitt stöd till de länder som fattat suveräna
            beslut om att närma sig EU på olika områden. Ett exempel är de
            ensidiga handelslättnader som EU tillämpat under året för produkter
            från Ukraina. Som svar på ökande statligt kontrollerad propaganda
            och desinformation från Ryssland har EU:s utrikestjänst under
            året etablerat en ny grupp för strategisk kommunikation med fokus
            på Östeuropa.
          </p>
          <p xml:id="i-3MHkW1qN21Hm199gVg3LP2">
            Från och med den 1 januari 2016 hävde Rysslands Oberoende staters
            samvälde (OSS) handelsförmåner gentemot Ukraina. Ryssland förbjöd
            också import av jordbruksprodukter från Ukraina och införde ytterligare
            sanktioner med restriktioner för transitering från Ukraina till
            Kazakstan genom Ryssland. I gengäld införde Ukraina restriktioner
            för import och transitering av ryska varor. Det är en mycket oroande
            och olycklig utveckling.
          </p>
          <p xml:id="i-7M4GUGHkfzFnUVrmBKhanX">
            I december 2015 började förhandlingarna om ett nytt juridiskt
            bindande och övergripande avtal mellan EU och Armenien om uppgradering
            av de bilaterala förbindelserna. För närvarande bygger dessa på
            ett partnerskaps- och samarbetsavtal. Viktigt att EU här ökar
            ansträngningarna för att ett avtal ska komma på plats senast 2017.
            Tullsamarbetet mellan EU och Azerbajdzjan har varit begränsat
            sedan Azerbajdzjan beslutade att avbryta förhandlingarna om associeringsavtal,
            men i Riga bekräftade de intresse av ett nytt avtal. Detta välkomnades
            av EU och är ett exempel på hur det nya mer differentierade tillvägagångssättet
            kan fungera för att hantera länders särskilda behov och prioriteringar.
            Förhandlingarna påbörjades under 2016 och även här bör EU öka
            ansträngningarna för att avtalet ska komma på plats under 2017.
          </p>
          <p xml:id="i-QtFyQ5M6TCcJ9zJkRmLK5k">
            Öst-P ska förmedla ett varaktigt budskap om solidaritet från
            EU. Partnerskapet var ett uttryck för EU:s politiska vilja att
            erbjuda de sex östliga grannarna djupare samarbete med unionen
            i syfte att öka integrationen med EU och stärka närmandet till
            unionens värdegrund, regelverk och lagstiftning. Det finns ett
            ömsesidigt intresse att utveckla samarbetet och relationerna mellan
            EU och dessa länder. Sverige ska arbeta för en ambitiös strategi
            för hur partnerskapet ska utvecklas, ta nya initiativ i syfte
            att bredda och fördjupa samarbetet och vara det mest pådrivande
            landet i EU för Öst-P. För de länder som genomför politiska och
            ekonomiska reformer ska det finnas ett tydligt EU-medlemskapsperspektiv.
          </p>
          <p xml:id="i-FvRb3reiX1pQvTm1nYvav4">
            Sverige ska verka för möjligheten till differentiering mellan
            partnerskapsländerna där respektive land ska ha möjlighet att
            göra framsteg i sin egen takt. Principen om differentiering är
            viktig. Likaså att stegen tas på frivillig grund. Den innebär
            att de sex länderna bör behandlas på egna meriter och utifrån
            individuella förutsättningar. Samtidigt finns ett värde av att
            de sex länderna omfattas av samma ramverk och strategiska ansats,
            inte minst för att utveckla samarbetet dem emellan. Principen
            om konditionalitet är också central, det vill säga att utvecklingen
            av varje lands relation med EU kommer att vara beroende av hur
            väl landet lever upp till åtaganden vad gäller till exempel mänskliga
            rättigheter, demokrati och rättsstatsprincipen.
          </p>
          <p xml:id="i-AgJ26d6T7uvKjBJpiVUQpZ">
            Huvudsakligt fokus inom Öst-P ligger på varje partnerlands bilaterala
            relationer med EU. Därutöver har ett multilateralt samarbete etablerats
            i syfte att stödja de bilaterala relationerna samt skapa förutsättningar
            för samarbete länderna emellan. Den multilaterala dimensionen
            av partnerskapet syftar inte till att ersätta de sex ländernas
            respektive bilaterala relation med EU, utan erbjuder möjligheter
            att förstärka och fördjupa dessa. Öst-P:s syfte var att skapa
            ett tydligare ramverk för de bilaterala relationerna med EU, med
            tydligare målsättningar och prioriteringar. Sverige ska fortsatt
            utveckla bilaterala kontakter och utbyten med länderna inom Öst-P.
          </p>
          <p xml:id="i-VpoqKbXEAPPYJ5ospJkYYh">
            Från att initialt ha drivits av Sverige och Polen, med starkt
            stöd från främst Visegradgruppen och de baltiska länderna, har
            nu Öst-P etablerats som en allmänt accepterad del av EU:s politik.
            Sverige och Polen har tillsammans med likasinnade fortsatt att
            verka för en utveckling av partnerskapet. Det är viktigt att Sverige
            nu stärker samarbetet med dessa länder för att föra processen
            vidare i enlighet med de mål som sattes upp vid bildandet av partnerskapet.
          </p>
          <p xml:id="i-LHsbYndyqnMqLqi8hGHcMd">
            Öst-P ska grunda sig i ömsesidiga utfästelser om rättsstatens
            principer, goda styrelseformer, respekt för de mänskliga rättigheterna,
            respekt för skyddet av minoriteter samt principerna om marknadsekonomi
            och hållbar tillväxt. Det är önskvärt med en tydligare koppling
            mellan de politiska prioriteringarna avseende de sex målländerna
            inklusive vilka reformer de bör genomföra och EU:s bistånd till
            dessa länder. Öst-P bör bidra till detta, liksom till förbättrad
            givarsamordning. Sverige ska ha ett långsiktigt engagemang för
            fortsatt reformering av länderna inom Öst-P, och EU ska ge dessa
            partnerländer starkt stöd i deras ansträngningar att närma sig
            EU och erbjuda bistånd i det reformarbete som detta medför. Sverige
            behöver därför stärka ansträngningarna över hela regionen, och
            det var i det syftet som alliansregeringen våren 2014 beslutade
            att anta en sjuårig biståndsstrategi för Öst-P för perioden 2014–2020.
          </p>
          <head xml:id="i-7Vbi9vr818WKZtiVpjCoAg" type="h1">
            Utmaningar
          </head>
          <p xml:id="i-LzZc2UQDqo59hZBRBYvGwP">
            Öst-P har nu funnits i sju år. Vi har lagt grunden för en allt
            närmare relation med Georgien, Moldavien och Ukraina, genom att
            slutföra förhandlingar om associerings- och frihandelsavtal och
            etablera dialoger som syftar till viseringsfrihet. Det kommer
            successivt att leda till att länderna integreras i EU:s inre marknad,
            vilket öppnar enorma ekonomiska möjligheter. Samtidigt som partnerskapet
            på vissa områden överträffat förväntningarna finns det bakslag
            och stora utmaningar.
          </p>
          <p xml:id="i-Wuq15KSmoadyb6ATKfv7wA">
            De positiva resultaten har kanske varit tydligast i fallet Georgien
            och till viss del även Ukraina, där man på kort tid tagit omfattande
            kliv framåt och genomfört viktiga institutionella reformer, vilket
            resulterat i både frihandelsavtal och associeringsavtal med EU.
            Moldavien har vacklat något i sin europeiska riktning, med växande
            tvivel under senare år huruvida politisk turbulens och djupt rotad
            korruption kommer att blockera landets chanser till fortsatta
            framsteg.
          </p>
          <p xml:id="i-NeVmB8SikKMqT51KJaXQBN">
            I fallet Azerbajdzjan, Armenien och Vitryssland är det tydligt
            att partnerskapet är begränsat till enskilda frågor. Här finns
            i vissa fall även ett tydligt gasberoende gentemot Ryssland samt
            närvaro av rysk trupp att ta hänsyn till. Dock bör man samtidigt
            notera att länderna har varit motvilliga att ingå en djupgående
            politisk integration i den ryska motsvarigheten till östliga partnerskapet,
            den så kallade Eurasiska unionen, och tydligt markerat att man
            vill begränsa dessa band till ett renodlat finansiellt samarbete.
          </p>
          <p xml:id="i-BxHzK1A8u41CafHcnKZfaZ">
            Det är tydligt att partnerskapet erbjuder en lösning på det politiska
            nollsummespel som länge bromsat upp utvecklingen i denna region.
            Trots att många utmaningar fortfarande består har denna grannskapspolitik
            åstadkommit väldigt mycket på, i EU-sammanhang, kort tid.
          </p>
          <p xml:id="i-NgKc8NNGTcP5SWb1nW5uGN">
            I Azerbajdzjan och Vitryssland är de ekonomiska och politiska
            reformerna få, kränkningarna av mänskliga rättigheter och bristen
            på demokratisk utveckling är fortsatt särskilt allvarliga. Dessutom
            drog Armenien sig tillbaka från sitt framförhandlade avtal efter
            starka påtryckningar från Ryssland. Även i de tre föregångsländerna
            finns det fortsatta problem med skyddet av mänskliga rättigheter,
            korruption och oligarkers särställning. EU måste ställa högre
            krav på partnerskapsländerna gällande korruptionsbekämpning.
          </p>
          <p xml:id="i-4qwtwjFezVtDaXLL7TDzkz">
            Relationen mellan EU och Vitryssland har till viss del förbättrats
            och Vitryssland har vidtagit några positiva åtgärder. Detta ledde
            till att rådet enades om att häva de mest restriktiva sanktionerna
            mot Vitryssland. EU måste nu intensifiera arbetet med att genomföra
            en förteckning över konkreta åtgärder i syfte att skapa en EU-politik
            för ett kritiskt engagemang i Vitryssland.
          </p>
          <p xml:id="i-TUQhCJ9BLVNJj23gsZd2aX">
            Associeringsavtalen utgör en långsiktig plattform för framtida
            förbindelser mellan EU och de tre länderna, vilket bland annat
            ger dem tillträde till EU:s inre marknad. Det ökade ekonomiska
            utbytet kommer på sikt att leda till ökat välstånd i länderna.
            AA/DCFTA har undertecknats och trätt i kraft i Georgien, Moldavien
            och Ukraina (delvis), vilket redan nu har lett till en ökning
            av den bilaterala handeln. Två tredjedelar av EU:s medlemsstater
            har slutfört ratificering av avtalen. Sverige var en av de första
            medlemsstaterna att ratificera avtalet, vilket skedde redan hösten
            2014. Moldavien har uppnått viseringsfrihet. Georgien och Ukraina
            har tagit steg mot att uppfylla handlingsplaner i samma syfte.
            Armenien och Azerbajdzjan har gått vidare med viseringsförenkling,
            och förhandlingar pågår med Vitryssland. Samtidigt är utmaningarna
            fortsatt mycket stora, särskilt när det gäller genomförandet av
            åtgärder.
          </p>
          <p xml:id="i-BB2C3K2jraBK9WZaP31xFY">
            Fria marknader och ekonomisk integration är avgörande för partnerländernas
            utveckling och deras förtroende för ett fördjupat partnerskap
            med EU. Utöver framtida ekonomiska vinster sänder avtalen också
            en politisk signal. Ukraina, Moldavien och Georgien har valt utvecklingsväg.
            Länderna satte öppenhet, demokrati och marknadsekonomi samt europeiskt
            samarbete framför slutenhet, förtryck och korruption.
          </p>
          <p xml:id="i-UpVVqC75wYjm9zdKQGJJ6x">
            För de tre länderna i partnerskapet, Armenien, Azerbajdzjan och
            Vitryssland, som inte skrivit ett associeringsavtal är det nu
            viktigt att hålla dialogen levande, inte minst för medborgarnas
            skull. Det måste finnas en öppning kring EU-medlemskap för alla
            sex länder förutsatt att politisk vilja finns och att de reformer
            som krävs genomförs. Partnerskapet uppmuntrar och stödjer dem
            i genomförandet av nödvändiga reformer i denna riktning. För att
            partnerskapet ska få reell genomslagskraft krävs det dock att
            EU klart och tydligt deklarerar att även dessa länder ska få bli
            medlemmar i EU om de så önskar och förmår. För oss är Öst-P en
            logisk fortsättning på vårt historiskt starka stöd för EU-utvidgning
            och spridning av EU:s värden, standarder och arbetssätt till hela
            den europeiska kontinenten. EU ska vara öppet för alla de europeiska
            länder som vill och förmår att leva upp till de krav som medlemskapet
            ställer. Skulle EU stänga dörren till dessa länder riskerar vi
            att få en ekonomisk nedgång och en destabiliserande utveckling
            i Europa.
          </p>
          <p xml:id="i-3MP9HBJLR3SzHtZRQ9Rj5P">
            Partnerländernas ambitioner med EU är olika, men EU har ett intresse
            av att fördjupa relationerna med vart och ett. Hur relationen
            utvecklas beror på varje partnerlands egna val, men också om de
            kan leva upp till de krav som EU ställer på samarbetet. En stor
            utmaning är att hitta modeller för att dels fördjupa relationerna,
            dels främja reformer.
          </p>
          <p xml:id="i-5nEBEYk3DQdheUDRTX6ZuB">
            Öst-P syftar också till att stärka EU:s och partnerländernas
            energisäkerhet med avseende på långsiktiga leveranser och transiteringar
            av energi. Här har inte utvecklingen gått i önskad takt och det
            finns stora utmaningar. Sverige måste ta initiativ till att fördjupa
            och utveckla samarbetet mellan EU och partnerländerna inom energisäkerhet,
            och EU ska arbeta för att partnerskapsländerna utvecklar rena,
            säkra och långsiktigt hållbara energikällor.
          </p>
          <p xml:id="i-2VDY24HUMWtdW7BPqesuaA">
            Sverige och EU bör synliggöra fördelarna med partnerskapet för
            medborgarna i respektive land samt verka för att involvera och
            engagera medborgarna i processen. EU och partnerländerna måste
            bli bättre på att förklara innebörd och mål med partnerskapet
            för allmänheten.
          </p>
          <p xml:id="i-EonMvdqfTF9xEeSJaGpWkK">
            EU:s medlemsländer går även i en alltmer isolationistisk och
            inåtblickande riktning. Den växande osäkerheten med anledning
            av Brexit, Visegradländernas alltmer motsatsfyllda agerande inom
            Europeiska rådet och det ökade inflytandet från missnöjespartier
            runtom i Europa har skakat om förutsättningarna för att bygga
            hållbara allianser mellan EU och grannländerna.
          </p>
          <p xml:id="i-Sgiacmn7bV5fmhGm2PyKge">
            Folkomröstningen i Nederländerna har kastat en skugga av tvivel
            över medlemsstaternas vilja att fortsätta en finansiell och politisk
            integrationsprocess med grannländerna i öst. Detta påverkar dock
            det djupgående frihandelsavtalet (DCFTA) och att 27 medlemsländer
            redan ratificerat associeringsavtalet med Ukraina, vilket betyder
            att det nu är upp till Nederländerna att lägga fram ett förslag
            till hur man kan gå vidare. Men, det har blivit enklare för enskilda
            intressegrupper att skjuta ner kollektiva projekt inom EU-kretsen.
          </p>
          <p xml:id="i-93MPQF3tJkbpQMr2AK6LxV">
            Här behöver Sverige fortsätta att driva på arbetet, både för
            att betona vikten av att partnerskapet leder till kännbara förbättringar
            för vanliga medborgare i partnerländerna men också för att försvara
            den fundamentala grundtanken inom unionen: att gemensamma problem
            kräver gemensamma lösningar. EU:s grannskaps- och utvidgningspolitik
            ser ut att förbli ett av vår tids mest strategiska instrument
            för att främja stabilitet och välstånd i regionen. Att tydligt
            markera dessa framgångar och bibehålla en fortsatt hög ambitionsnivå
            är i sig det bästa sättet att motverka inflytandet från de externa
            aktörer som vill se ett fragmenterat och svagt Europa.
          </p>
          <p xml:id="i-4JSoUgPpzRYScVR22t533y">
            Utvecklingen av partnerskapet har i hög grad präglats av de allt
            mer aggressiva ryska försöken att underminera partnerländernas
            fortsatta EU-närmanden. Ryssland har samtidigt ökat sina ambitioner
            att integrera grannländerna inom ramen för EEU (Euroasiatiska
            unionen). Det innebär att länderna inom Öst-P kommer att ställas
            inför svåra val. Som en följd har relationen mellan EU och Ryssland
            blivit allt mer spänd.
          </p>
          <p xml:id="i-XtuKUjDPnkvLfM9nXbvDzJ">
            Aldrig tidigare har Öst-P varit viktigare. Sverige måste genom
            EU stötta Ukraina mot Ryssland och bidra till att hitta en fredlig
            lösning samt arbeta för en fortsatt stark satsning på länderna
            inom Öst-P. Sverige måste fortsätta på den väg som Alliansen startade.
            Det är genom ekonomiskt och politiskt stöd samt dialog som vi
            kan främja en positiv utveckling i regionen.
          </p>
          <p xml:id="i-E38s9vs1AiReYMjzVBGQwk">
            Sverige och EU måste tydligare synliggöra de problem och möjligheter
            som finns med partnerskapet och hitta nya lösningar och en väg
            framåt för att snabbare nå målen med partnerskapet. EU måste starkt
            och tydligt visa sin solidaritet och sitt engagemang för partnerskapet
            och partnerländerna samt fortsätta att understryka vikten av implementering
            av gjorda åtaganden, inte minst långtgående reformer i partnerländerna.
            Synliga resultat är centralt för att bevara och stärka stödet.
          </p>
        </div>
        <div type="motSignatures">
          <list>
            <item xml:id="i-M99yVzTi5K7rZPXdYfoS7p">
              Karin Enström (M)
            </item>
            <item xml:id="i-XYc6c4hbFkv4kd7scAUokR">
              Kerstin Lundgren (C)
            </item>
            <item xml:id="i-6Mscd2mDLhqnXb8yb9rWav">
              Birgitta Ohlsson (L)
            </item>
            <item xml:id="i-WCjyKLcuPcNUKrp3hV6J44">
              Sofia Damm (KD)
            </item>
          </list>
        </div>
      </div>
    </body>
  </text>
</TEI>
